FØRSTE AKT.


(I grosserer Werles Hus. Kostbart og bekvemt indrettet
arbejdsværelse; bogskabe og stoppede møbler; skrivebord med
papirer og protokoller midt på gulvet; tændte lamper med
grønne skærme, således at værelset er dæmpet belyst. Åben
fløjdør med fratrukne forhæng på bagvæggen. Indenfor ses en
stor elegant stue, stærkt oplyst af lamper og armstager.
Foran til højre i arbejdsværelset fører en liden tapetdør
ind til kontorerne. Foran til venstre en kamin med glødende
kul i, og længere tilbage en dobbeltdør til spisesalen.)

(Grossererens tjener, Pettersen, i livré, og lejetjener
Jensen, i sort, sætter tilrette i arbejdsværelset. I den
større stue går to--tre andre lejetjenere omkring, ordner og
tænder flere lys. Inde fra spisesalen høres summende samtale
og latter af mange stemmer; der bankes med kniven på et
glas; stilhed indtræder; en skåltale boldes; bravoråb og så
atter summende samtale.)

PETTERSEN (tænder en lampe på kaminen og sætter skærm over).
Nej hør bare, De, Jensen; nu står gamlingen ved bordet og
proppenerer en lang skål for fru Sørby.

LEJETJENER JENSEN (flytter en lænestol frem).
Er det kanske sandt, som folk siger, at der er noget imellem
dem?

PETTERSEN.
Fan' véd.

JENSEN.
For han har nok vær't en svær buk i sine dage.

PETTERSEN.
Kanske det.

JENSEN.
Det er jo for sønnen, at han holder dette her
middagsselskabet, siger de.

PETTERSEN.
Ja. Sønnen kom hjem igår.

JENSEN.
Aldrig vidste jeg før, at grosserer Werle havde nogen søn.

PETTERSEN.
Jo da, han har en søn. Men han holder stødt og stadig til
der oppe på Højdalsværket. Han har ikke været i byen i alle
de år jeg har tjent her i huset.

EN LEJETJENER (i døren til den anden stue).
De, Pettersen, her er en gammel fyr, som--

PETTERSEN (mumler).
Hvad fan', kommer her nu nogen!

(Gamle Ekdal kommer tilsyne fra højre i stuen. Han er klædt
i en luvslidt kavaj med høj krave; uldne vanter; i hånden en
stok og en skindhue; under armen en pakke i kardusomslag.
Rødbrun, smudsig paryk og en liden grå knebelsbart.)

PETTERSEN (går imod ham).
Jøss',--hvad vil De her inde?

EKDAL (i døren).
Må så nødvendig ind på kontoret, Pettersen.

PETTERSEN.
Kantoret er stængt for en time siden, og--

EKDAL.
Hørte det i porten, far. Men Gråberg sidder der endnu. Vær
snil, Pettersen, og lad mig få slippe ind den vejen. (peger
mod tapetdøren.) Har gå't den vejen før.

PETTERSEN.
Ja, De får så gøre da. (åbner døren.) Men sans endelig på,
at De kommer ud igen den rigtige vejen; for vi har
fremmede.

EKDAL.
Ved det nok,--hm! Tak, Pettersen-far! Gammel god ven. Tak.
(mumier sagte.) Torsk! (han går ind i kontoret; Pettersen
lukker døren efter ham.)

JENSEN.
Hører han også til kantorfolkene?

PETTERSEN.
Nej, han er bare en, som skriver udenom, når de har det
nødig. Men han har såmænd vær't en fin fyr i sin tid, gamle
Ekdal.

JENSEN.
Ja, han så ud som noget af hvert.

PETTERSEN.
Ja da; han har vær't løjtnant, kan De tænke.

JENSEN.
Å fan',--har han vær't løjtnant!

PETTERSEN.
Ja gu' har han så. Men så slog han sig nok paa skoghandel
eller hvad det var. De siger, at han skal ha' gjort
grossereren et fælt stygt puds engang. For de to var sammen
om Højdals-værket dengang, skønner De. Å, jeg kender godt
gamle Ekdal, jeg. Vi drikker mangen god gang en bitter og en
flaske bajersk sammen inde hos madam Eriksen.

JENSEN.
Han kan da ikke ha' stort at spandere for, han.

PETTERSEN.
Jøss', Jensen, De kan da vel skønne, at det er mig, som
spanderer. For jeg synes, en skal være sjangtil imod bedre
folk, som det er gåt så ilde med.

JENSEN.
Har han spillet bankerot da?

PETTERSEN.
Nej, det var nok værre end som så. For han kom på
fæstningen.

JENSEN.
På fæstningen!

PETTERSEN.
Eller kanske det var i bodsfængslet--(lytter). Hys, nu går
de fra bordet.

(Døren til spisesalen slås op af et par tjenere derinde fra.
Fru Sørby, konverseret af et par herrer, kommer ud. Lidt
efter lidt følger hele bordselskabet, hvoriblandt grosserer
Werle. Sidst kommer Hjalmar Ekdal og Gregers Werle.)

FRU SØRBY (i forbigående til tjeneren).
Pettersen, vil De la' kaffeen servere inde i musiksalen.

PETTERSEN.
Ja vel, fru Sørby. (hun og de to herrer går ind i stuen og
derfra ud til højre. Pettersen og lejetjener Jensen går ud
samme vej.)

EN BLEGFED HERRE (til en tyndhåret).
Puh,--den dinér--det var et drøjt stykke arbejde!

DEN TYNDHÅREDE.
Å med en smule god vilje kan en udrette ganske utroligt i
tre timer.

DEN FEDE HERRE.
Ja, men bagefter, bagefter, min kære kammerherre!

EN TREDJE HERRE.
Jeg hører, mokkaen og maraschinoen skal kredentses i
musiksalen.

DEN FEDE HERRE.
Bravo! Så kanske fru Sørby spiller os et stykke.

DEN TYNDHÅREDE (dæmpet).
Bare ikke fru Sørby snart blæser os et stykke, du.

DEN FEDE HERRE.
Å nej såmænd; Berta slår ikke hånden af sine gamle venner.

(de ler og går ind i stuen.)

GROSSERER WERLE (dæmpet og forstemt).
Jeg tror ikke nogen la' mærke til det, Gregers.

GREGERS (ser på ham).
Hvilket?

WERLE.
La' ikke du heller mærke til det?

GREGERS.
Hvad skulde jeg lægge mærke til?

WERLE.
Vi var tretten til bords.

GREGERS.
Så? Var vi tretten?

WERLE (med et blik mod Hjalmar Ekdal).
Vi er ellers altid vant til at være tolv. (til de øvrige.)
Vær så artig, mine herrer! (han og de tilbageblevne,
undtagen Hjalmar og Gregers, går ud i baggrunden til højre.)

HJALMAR (som har hørt samtalen).
Du skulde ikke sendt mig den indbydelse, Gregers.

GREGERS.
Hvad! Det heder jo, at selskabet skal være for mig. Og så
skulde jeg ikke be' min eneste og bedste ven--

HJALMAR.
Men jeg tror ikke, din far liker det. Jeg kommer jo ellers
aldrig her i huset.

GREGERS.
Nej, det hører jeg. Men jeg måtte da se dig og tale med dig;
for jeg rejser visst snart igen.--Ja, vi to gamle
skolekammerater, vi er rigtignok kommet langt bort ifra
hinanden, du; vi har nu ikke set hinanden på sexten--sytten
år.

HJALMAR.
Er det så længe siden?

GREGERS.
Ja, det er det rigtignok. Nå, hvorledes har du det så? Du
ser godt ud. Du er næsten ble't fyldig og svær.

HJALMAR.
Hm, svær kan man vel ikke kalde det; men jeg ser rimeligvis
noget mandigere ud end dengang.

GREGERS.
Ja, det gør du; dit ydre har ikke lidt noget.

HJALMAR (i dystrere tone).
Men det indre, du! Der kan du tro, det ser anderledes ud! Du
ved jo, hvor forfærdelig alting er styrtet sammen for mig og
mit siden vi to sås.

GREGERS (sagtere).
Hvorledes går det din far nu?

HJALMAR.
Kære, lad os ikke tale om det. Min stakkers ulykkelige far
lever naturligvis hjemme hos mig. Han har jo ingen anden i
hele verden at holde sig til. Men dette her er så knusende
tungt for mig at tale om, ser du.--Sig mig heller, hvorledes
du har havt det der oppe på værket.

GREGERS.
Dejlig ensomt har jeg havt det,--havt god anledning til at
gruble over mangt og meget.--Kom her; lad os gøre os det
hyggeligt.

(han sætter sig i en lænestol ved kaminen og nøder Hjalmar
ned i en anden ved siden af.)

HJALMAR (blødt).
Du skal dog ha' tak alligevel, Gregers, at du bad mig til
din fars bord; for nu skønner jeg da, at du ikke længer har
hoget imod mig.

GREGERS (forundret).
Hvor kunde du falde på, at jeg skulde ha' noget imod dig?

HJALMAR.
I de første årene havde du det dog.

GREGERS.
Hvilke første år?

HJALMAR.
Efter at den store ulykke var sket. Og det var jo så
naturligt, at du havde. Det var jo på et hængende hår, at
din far selv var ble't trukket med ind i disse her--å, disse
her skrækkelige historierne!

GREGERS.
Og derfor skulde jeg ha' noget imod dig? Hvem har bildt dig
det ind?

HJALMAR.
Jeg ved, du havde det, Gregers; for det er din far selv, som
har sagt mig det.

GREGERS (studser).
Far! Ja så. Hm.--Var det derfor, at du aldrig siden lod mig
høre fra dig,--ikke med et eneste ord.

HJALMAR.
Ja.

GREGERS.
Ikke en gang i den tid du gik hen og blev fotograf?

HJALMAR.
Din far sa', det var ikke værdt jeg skrev til dig om nogen
som helst ting.

GREGERS (ser hen for sig).
Nej, nej, kanske han kunde ha' ret i det.--Men sig mig nu,
Hjalmar,--finder du dig nu nogenlunde tilfreds i din
stilling?

HJALMAR (sukker let).
Å jo såmænd gør jeg så; kan egentlig ikke sige andet. I
førstningen kan du jo vide, at det var ligesom lidt
underligt for mig. Det var jo så rent forandrede forholde,
jeg kom ind i. Men alt det andet var jo også så rent
forandret. Den store ruinerende ulykke med far,--skammen og
skændselen, Gregers--

GREGERS (rystet).
Ja vel, ja. Ja vel.

HJALMAR.
Jeg kunde jo ikke tænke på at bli' ved med studeringerne;
der var ikke en skilling tilovers; tvert imod; snarere gæld;
mest til din far, tror jeg--

GREGERS.
Hm--

HJALMAR.
Nå, så syntes jeg det var bedst--sådan med et ryk, ser du--
at komme ud af alle gamle forhold og forbindelser. Det var
især din far, som råded mig til det; og da han tog sig så
hjælpsomt af mig--

GREGERS.
Gjorde far?

HJALMAR.
Ja, du ved da vel det? Hvor skulde jeg ta' penge fra til at
lære fotograferingen og til at indrette et atelier og
etablere mig? Det koster, det, kan du tro.

GREGERS.
Og alt det har far kostet?

HJALMAR.
Ja, kære, ved du ikke det? Jeg forstod ham så, at han havde
skrevet det til dig.

GREGERS.
Ikke et ord om at det var ham. Han må ha' glemt det. Vi har
aldrig vekslet andet end forretningsbreve. Så det var altså
far--!

HJALMAR.
Ja, det var det rigtignok. Han har aldrig villet, at folk
skulde få vide det; men ham var det. Og ham var det jo også,
som satte mig i stand til at gifte mig. Eller kanske--ved du
ikke det heller?

GREGERS.
Nej, det vidste jeg rigtignok ikke.--(ryster ham i armen.)
Men, kære Hjalmar, jeg kan ikke sige dig, hvor alt dette her
glæder mig--og nager mig. Jeg har kanske dog gjort far
uret alligevel--i enkelte stykker. Ja, for dette her viser
jo hjertelag, ser du. Det er ligesom et slags samvittighed-

HJALMAR.
Samvittighed--?

GREGERS.
Ja, ja, eller hvad du vil kalde det da. Nej, Jeg har ikke
ord for, hvor glad jeg er ved at høre dette om far.--Ja, du
er gift, du, Hjalmar. Det er længere end jeg nogensinde
bringer det til. Nå, jeg håber da, du finder dig lykkelig
som gift mand?

HJALMAR.
Ja, rigtig gør jeg det. Hun er så flink og så bra' en kone,
som nogen mand kan forlange. Og hun er aldeles ikke uden al
dannelse.

GREGERS (lidt forundret).
Nej, det er hun da vel ikke.

HJALMAR.
Nej, livet opdrager, ser du. Den daglige omgang med mig--;
og så kommer der jo jævnlig et par begavede mennesker til
os. Jeg forsikkrer dig, du vilde ikke kende Gina igen.

GREGERS.
Gina?

HJALMAR.
Ja, kære, husker du ikke, at hun hed Gina?

GREGERS.
Hvem hed Gina? Jeg ved jo aldeles ikke--

HJALMAR.
Men husker du da ikke, at hun konditionerte her i huset en
tid?

GREGERS (ser på ham).
Er det Gina Hansen--?

HJALMAR.
Ja, naturligvis er det Gina Hansen.

GREGERS.
--som styred huset for os det sidste år mor lå syg?

HJALMAR.
Ja visst er det så. Men, kære ven, jeg ved da bestemt, at
din far skrev dig til, at jeg havde giftet mig.

GREGERS (som har rejst sig).
Ja, det gjorde han rigtignok; men ikke at--(går om på
gulvet.) Jo, bi lidt;--kanske dog alligevel--når jeg
tænker mig om. Men far skriver altid så kort til mig.
(sætter sig halvt på stolarmen.) Hør, sig mig, du, Hjalmar--;
dette her er morsomt--; hvorledes gik det til, at du blev
kendt med Gina--med din hustru?

HJALMAR.
Jo, det gik ganske ligefrem. Gina blev jo ikke længe her i
huset; for her var så megen forstyrrelse den tid; din mors
sygdom--; alt det kunde ikke Gina stå i, og så sa' hun op
og flytted. Det var året før din mor døde,--eller kanske
det var samme år.

GREGERS.
Det var samme år. Og jeg var oppe på værket dengang. Men så
bagefter?

HJALMAR.
Ja, så bodde Gina hjemme hos sin mor, en madam Hansen, en
svært flink og strævsom kone, som holdt et lidet
spisekvarter. Og så havde hun et værelse at leje ud også; et
rigtig pent og hyggeligt værelse.

GREGERS.
Og det var du kanske så heldig at komme over?

HJALMAR.
Ja, det var såmænd din far, som gav mig anslag på det. Og
der,--ser du,--der var det egentlig jeg lærte Gina at
kende.

GREGERS.
Og så blev det til forlovelse?

HJALMAR.
Ja. Unge folk kommer jo så let til at holde af hinanden--;
hm--

GREGERS (rejser sig og driver lidt om).
Sig mig,--da du var ble't forlovet--var det da, at far lod
dig--; jeg mener,--var det da, at du begyndte at lægge
dig efter fotografering?

HJALMAR.
Ja netop. For jeg vilde jo gjerne komme ivej og sætte bo jo
før jo heller. Og så fandt både din far og jeg, at dette med
fotografering var det nemmeste. Og det syntes Gina også. Ja,
og så var der én grund til, ser du; det traf sig så heldigt,
at Gina havde lagt sig efter at retouchere.

GREGERS.
Det passed da vidunderlig godt sammen.

HJALMAR (fornøjet, rejser sig).
Ja, ikke sandt, du? Synes du ikke, at det passed vidunderlig
godt sammen?

GREGERS.
Jo, det må jeg tilstå. Far har nok næsten været som et slags
forsyn for dig, han.

HJALMAR (bevæget).
Han svigted ikke sin gamle vens søn i trængselens dage. For
han har hjertelag, ser du.

FRU SØRBY (kommer ind med grosserer Werle under armen).
Ikke nogen snak, snille grosserer; De skal ikke gå længer
derinde og stirre på alle lysene; De har ikke godt af det.

WERLE (slipper hendes arm og fører hånden over øjnene).
Jeg tror næsten, De har ret i det.

(Pettersen og lejetjener Jensen kommer med
præsesenterbrætter.)

FRU SØRBY (til gæsterne i den anden stue).
Vær så god, mine herrer; hvis nogen vil ha' et glas punsch,
så må han umage sig her ind.

DEN FEDE HERRE (kommer hen til fru Sørby).
Men herre gud, er det sandt, at De har ophævet den
velsignede røgefrihed?

FRU SØRBY.
Ja, her, på grossererens enemærker, er den forbudt, herr
kammerherre.

DEN TYNDHÅREDE HERRE.
Når har De indført disse skærpede bestemmelser i cigarloven,
fru Sørby?

FRU SØRBY.
Efter forrige dinér, herr kammerherre; for da var her visse
personer, som tillod sig at gå over stregen.

DEN TYNDHÅREDE.
Og det tillades ikke at gå en liden smule over stregen, fru
Berta? Virkelig aldeles ikke?

FRU SØRBY.
Ikke i nogen henseende, kammerherre Balle.

(De fleste af gæsterne har samlet sig i grossererens
værelse; tjenerne byder punschglassene om.)

WERLE (til Hjalmar, henne ved et bord).
Hvad er det, De står og studerer på, Ekdal?

HJALMAR.
Det er bare et album, herr grosserer.

DEN TYNDHÅREDE (som driver omkring).
Aha, fotografier! Ja, det er sagtens noget for Dem.

DEN FEDE HERRE (i en lænestol).
Har De ikke taget nogen med af Deres egne?

HJALMAR.
Nej, jeg har ikke.

DEN FEDE HERRE.
Det skulde De ha' gjort; det er så godt for fordøjelsen
således at sidde og se på billeder.

DEN TYNDHÅREDE.
Og så gir det jo altid en skærv til underholdningen, ser De.

EN NÆRSYNT HERRE.
Og alle bidrag modtages med taknemmelighed.

FRU SØRBY.
Kammerherrerne mener, at bedes man til middag, så skal man
også arbejde for føden, herr Ekdal.

DEN FEDE HERRE.
I et godt madhus er det en ren fornøjelse.

DEN TYNDHÅREDE.
Herre gud, når det gælder kampen for tilværelsen, så--

FRU SØRBY.
Det har De ret i!

(de fortsætter under latter og spøg.)

GREGERS (sagte).
Du må snakke med, Hjalmar.

HJALMAR (med en vridning).
Hvad skal jeg snakke om.

DEN FEDE HERRE.
Tror ikke De, herr grosserer, at Tokayer må ansés som en
forholdsvis sund drik for maven?

WERLE (ved kaminen).
Den Tokayer, De fik idag, tør jeg i al fald trygt indestå
for; den er fra en af de aller-aller fineste årgange. Ja,
det forstod De da vel også.

DEN FEDE HERRE.
Ja, den smagte mærkværdig delikat.

HJALMAR (usikker).
Er der nogen forskel på årgangene?

DEN FEDE HERRE (ler).
Nej, De er god!

WERLE (smiler).
Dem lønner det sig virkelig ikke at sætte ædel vin for.

DEN TYNDHÅREDE HERRE.
Det er med Tokayeren som med fotografier, herr Ekdal.
Solskin må der til. Eller er det kanske ikke så?

HJALMAR.
Jo, lyset gør visst sit.

FRU SØRBY.
Men så er det jo akkurat som med kammerherrerne da; for de
trænger også svært til solskin, som der siges.

DEN TYNDHÅREDE.
Uf, uf; der begik De en udslidt spydighed!

Den nærsynte herre.
Fruen producerer sig--

DEN FEDE HERRE.
--og det på vor bekostning. (truer.) Fru Berta, fru Berta!

FRU SØRBY.
Ja, men det er nu visst og sandt, at årgangene kan være
højst forskellige. De gamle årgange er de fineste.

DEN NÆRSYNTE HERRE.
Regner De mig til de gamle!

FRU SØRBY.
Å, langt ifra.

DEN TYNDHÅREDE.
Ser man det! Men jeg da, søde fru Sørby--?

DEN FEDE HERRE.
Ja, og jeg! Hvad årgange regner de os til?

FRU SØRBY.
Dem regner jeg til de søde årgange, mine herrer.

(hun nipper til et glas punsch; kammerherrerne ler og fjaser
med hende.)

WERLE.
Fru Sørby finder altid en udvej--når hun vil. Stik dog på
glassene, mine herrer!--Pettersen, å, sørg for--!
Gregers, jeg tænker vi drikker et glas sammen. (Gregers
rører sig ikke.) Vil ikke De være med, Ekdal? Jeg fik ikke
anledning til at erindre Dem ved bordet.

(Bogholder Gråberg ser ind gennem tapetdøren.)

GRÅBERG.
Om forladelse, herr grosserer, men jeg kan ikke slippe ud.

WERLE.
Nå, er De nu ble't låset inde igen?

GRÅBERG.
Ja, og Flakstad er gåt med nøglerne--

WERLE.
Nå, så gå De bare her igennem.

GRÅBERG.
Men der er én til--

WERLE.
Ja kom, kom begge to; genér Dem ikke.

(Gråberg og gamle Ekdal kommer ud fra kontoret.)

WERLE (uvilkaarligt).
Uf da!

(Latter og passiar forstummer mellem gæsterne. Hjalmar farer
sammen ved synet af sin far, sætter sit glas fra sig og
vender sig mod kaminen.)

EKDAL (ser ikke op, men gør korte huk til siderne i det han
går og mumler):
Ber om forladelse. Er kommen den gale vejen. Porten lukket;-
-porten lukket. Ber om forladelse.

(han og Gråberg går ud i baggrunden til højre.)

WERLE (mellem tænderne).
Den forbistrede Gråberg!

GREGERS (med åben mund og stirrende øjne, til Hjalmar).
Men det var da vel aldrig--!

DEN FEDE HERRE.
Hvad er det for noget? Hvem var det?

GREGERS.
Å, det var ingen; bare bogholderen og én til.

Den nærsynte herre (til Hjalmar).
Kendte De den manden?

HJALMAR.
Jeg ved ikke--; jeg la' ikke mærke til--

DEN FEDE HERRE (rejser sig).
Hvad pokker er der dog i vejen?

(han går hen til nogle andre, som taler dæmpet.)

FRU SØRBY (hvisker til tjeneren).
Stik noget til ham derude; noget rigtig godt.

PETTERSEN (nikker).
Skal så gøre.

(går ud.)

GREGERS (sagte og rystet, til Hjalmar).
Det var altså virkelig ham!

HJALMAR.
Ja.

GREGERS.
Og endda så stod du her og nægted, at du kendte ham!

HJALMAR (hvisker hæftigt).
Men kunde jeg da--!

GREGERS.
--kendes ved din far?

HJALMAR (smerteligt).
Å, hvis du var i mit sted, så--

(Samtalerne mellem gæsterne, som har været ført med lavt
mæle, slår nu over i en tvungen højrøstethed.)

DEN TYNDHÅREDE (nærmer sig venskabeligt til Hjalmar og
Gregers).
Aha, står man her og frisker op gamle minder fra
studenterårene? Hvad? Røger De ikke, herr Ekdal? Vil De ha'
ild? Nå, det er sandt, vi må jo ikke--

HJALMAR.
Tak, jeg skal ikke ha'--

DEN FEDE HERRE.
Har De ikke et lidet net digt at deklamere for os, herr
Ekdal? Før i tiden gjorde De det så nydeligt.

HJALMAR.
Jeg kan desværre ikke huske noget.

DEN FEDE HERRE.
Å, det var skade. Ja, hvad skal vi så finde på, Balle?

(begge herrerne går hen over gulvet og ud i den anden stue.)

HJALMAR (dystert).
Gregers,--jeg vil gå! Når en mand har følt skæbnens knusende
slag på sit hoved, ser du--. Sig din far farvel fra mig.

GREGERS.
Ja, ja. Går du lige hjem?

HJALMAR.
Ja. Hvorfor det?

GREGERS.
Jo, for så kommer jeg kanske hen til dig siden.

HJALMAR.
Nej, det skal du ikke. Ikke hjem til mig. Min bolig er
trist, Gregers,--især ovenpå et strålende gilde, som dette
her. Vi kan altid træffes et steds ude i byen.

FRU SØRBY (har nærmet sig, dæmpet).
Går De, Ekdal?

HJALMAR.
Ja.

FRU SØRBY.
Hils Gina.

HJALMAR.
Tak.

FRU SØRBY.
Og sig, at jeg ser op til hende en af dagene.

HJALMAR.
Jo, tak. (til Gregers.) Bliv her. Jeg vil forsvinde
ubemærket.

(han driver hen over gulvet, derefter ind i den anden stue
og ud til højre.)

FRU SØRBY (sagte til tjeneren, som er kommen tilbage).
Nå, fik så den gamle noget med?

PETTERSEN.
Ja da; jeg ståk til ham en flaske konjak.

FRU SØRBY.
Å, De kunde da fundet på noget bedre.

PETTERSEN.
Nej da, fru Sørby; konjak er det bedste, han ved.

DEN FEDE HERRE (i døren med et notehæfte i hånden).
Skal vi kanske spille lidt sammen, fru Sørby?

FRU SØRBY.
Ja nok; lad os det.

GÆSTERNE.
Bravo, bravo!

(Hun og alle de fremmede går gennem stuen ud til højre.
Gregers blir stående ved kaminen. Grosserer Werle søger
noget på skrivebordet og synes at ønske, at Gregers skal gå;
da denne ikke rører sig, går grossereren mod udgangsdøren.)

GREGERS.
Far, vil du ikke vente lidt?

WERLE (standser).
Hvad er det?

GREGERS.
Jeg må tale et ord med dig.

WERLE.
Kan ikke det vente til vi blir alene?

GREGERS.
Nej, det kan ikke; for det turde kanske hænde, at vi slet
ikke blir alene.

WERLE (kommer nærmere).
Hvad skal det sige.

(Under det følgende høres fjernt pianofortespil fra
musiksalen.)

GREGERS.
Hvorledes har man her kunnet la' den familje så ynkeligt
forkomme.

WERLE.
Du mener formodentlig Ekdals, kan jeg tænke.

GREGERS.
Ja, jeg mener Ekdals. Løjtnant Ekdal stod dig dog engang så
nær.

WERLE.
Ja, desværre, han stod mig nok altfor nær. Det fik jeg føle
og svie for i mange år. Det er ham, jeg kan takke for, at
jeg fik en slags klik på mit gode navn og rygte, jeg også.

GREGERS (sagte).
Var han virkelig den eneste skyldige.

WERLE.
Hvem ellers, mener du!

GREGERS.
Han og du var dog begge sammen om det store skogkøb--

WERLE.
Men var det ikke Ekdal, som optog kortet over strækningerne,
--dette uefterrettelige kort? Ham var det, som drev al den
ulovlige hugst på statens grund. Det var jo ham, som stod
for hele driften deroppe. Jeg havde ikke rede på, hvad
løjtnant Ekdal foretog sig.

GREGERS.
Løjtnant Ekdal havde nok ikke selv rede på, hvad han foretog
sig.

WERLE.
Kan gerne være. Men kendsgerningen er nu den, at han blev
dømt og jeg frifunden.

GREGERS.
Ja, jeg ved nok, at der ingen beviser var.

WERLE.
Frifindelse er frifindelse. Hvorfor ripper du op i disse
gamle uhyggelige sager, som gav mig grå hår før tiden? Er
det sligt noget, du har gåt og grublet på i alle disse år
der oppe? Jeg kan forsikkre dig, Gregers,--her i byen er
de historier glemt for længe siden--for mit vedkommende.

GREGERS.
Men den ulykkelige ekdalske familje da!

WERLE.
Hvad vilde du da egentlig, jeg skulde gøre for de folk? Da
Ekdal kom på fri fod igen, var han en nedbrudt mand, rent
uhjelpelig. Der gives mennesker her i verden, som dukker til
bunds, bare de får et par hagel i kroppen, og så kommer de
aldrig op igen mere. Du kan tro mig på mit ord, Gregers; jeg
har strakt mig så langt, som jeg kunde, når jeg ikke lige
frem skulde blotstille mig og gi næring til alskens mistanke
og folkesnak--

GREGERS.
Mistanke--? Nå så, ja.

WERLE.
Jeg har skaffet Ekdal arkskrift fra kontoret, og jeg betaler
ham langt, langt mere for det, end hans arbejde er værd--

GREGERS (uden at se på ham).
Hm; tviler ikke på det.

WERLE.
Ler du? Tror du kanske ikke det er sandt, hvad jeg siger? I
mine bøger står der rigtignok ikke noget om det; for slige
udgifter bogfører jeg aldrig.

GREGERS (smiler koldt).
Nej, der gives vel visse udgifter, som det er bedst ikke at
bogføre.

WERLE (studser).
Hvad mener du med det?

GREGERS (med tilkæmpet mod).
Har du bogført, hvad det kosted dig at la' Hjalmar Ekdal
lære fotografering?

WERLE.
Jeg? Hvorledes bogført?

GREGERS.
Jeg ved nu, at det var dig, som bekosted det. Og nu ved jeg
også, at det var dig, som satte ham så rundelig istand til
at etablere sig.

WERLE.
Nå, og så heder det endda, at jeg ingen ting har gjort for
Ekdals! Jeg kan forsikkre dig, de mennesker har sandelig
voldt mig udgifter nok.

GREGERS.
Har du bogført nogen af de udgifter?

WERLE.
Hvorfor spør' du om det?

GREGERS.
Å, det har så sine årsager. Hør, sig mig,--den tid, da du
tog dig så varmt af din gamle vens søn,--var ikke det
netop just som han skulde til at gifte sig!

WERLE.
Ja, hvor pokker,--hvor kan jeg efter så mange års forløb-
-?

GREGERS.
Du skrev mig den gang et brev til,--et forretningsbrev
naturligvis; og i en efterskrift stod der, ganske kort, at
Hjalmar Ekdal havde giftet sig med en frøken Hansen.

WERLE.
Ja, det var jo ganske rigtig; hun hed så.

GREGERS.
Men du skrev ikke noget om, at den frøken Hansen var Gina
Hansen,--vor forhenværende husjomfru.

WERLE (ler spotsk, men tvungent).
Nej, for jeg tænkte såmænd ikke, at du interesserte dig så
særligt for vor forhenværende husjomfru.

GREGERS.
Det gjorde jeg heller ikke. Men--(sænker stemmen.) her var
nok andre her i huset, som interesserte sig særligt for
hende.

WERLE.
Hvad mener du med det? (bruser imod ham.) Du sigter da vel
aldrig til mig!

GREGERS (sagte, men fast).
Jo, jeg sigter til dig.

WERLE.
Og det vover du--! Det understar du dig--! Hvor kan han,
den utaknemmelige, han, fotografen--; hvor tør han driste
sig til at komme med slige sigtelser!

GREGERS.
Hjalmar har ikke med et ord rørt ved dette her. Jeg tror
ikke, han har så meget som en anelse om noget sligt.

WERLE.
Men hvor har du det da fra? Hvem har kunnet sige noget
sådant?

GREGERS.
Det har min stakkers ulykkelige mor sagt. Og det var sidste
gang jeg så hende.

WERLE.
Din mor! Ja, kunde jeg ikke næsten tænke det! Hun og du,--
I holdt altid sammen. Det var hende, som fra først af fik
dit sind vendt bort ifra mig.

GREGERS.
Nej, det var alt det, hun måtte lide og døje, til hun bukked
under og gik så ynkelig til grunde.

WERLE.
Å, hun måtte slet ingen ting lide og døje; ikke mere, end så
mange andre, i al fald! Men sygelige, overspændte mennesker
er der ikke noget udkomme med. Det har nok jeg fåt føle.--
Og så går du og bærer paa en slig mistanke,--går og roder
dig ned i alskens gamle rygter og bagvaskelser imod din egen
far. Hør nu, Gregers, jeg synes sandelig, du i din alder
kunde ta' dig noget nyttigere til.

GREGERS.
Ja, det turde nok være på tiden.

WERLE.
Så vilde kanske også dit sind bli' lettere, end det nu lader
til at være. Hvad skal det føre til, at du går år ud og år
ind der oppe på værket, sidder og træller som en simpel
kontorbetjent, ikke vil oppebære en skilling over den
almindelige månedsløn? Det er jo ren dårskab af dig.

GREGERS.
Ja, dersom jeg var så ganske viss på det.

WERLE.
Jeg forstår dig jo nok. Du vil være uafhængig, vil ikke
skylde mig noget. Men nu er der netop anledning for dig til
at bli' uafhængig, din egen herre i et og alt.

GREGERS.
Så? Og på hvad måde--?

WERLE.
Da jeg skrev dig til, at du så nødvendig måtte komme ind til
byen nu straks--hm--

GREGERS.
Ja, hvad er det egentlig, du vil mig? Jeg har hele dagen gåt
og ventet på at få vide det.

WERLE.
Jeg vil foreslå dig, at du går ind som deltager i firmaet.

GREGERS.
Jeg! I dit firma? Som kompagnon?

WERLE.
Ja. Vi behøvte jo ikke stadig at være sammen for det. Du
kunde jo overtage forretningerne her i byen, og så flytted
jeg op til værket.

GREGERS.
Vilde du?

WERLE.
Ja, ser du, jeg er ikke længere så arbejdsfør, som jeg
tidligere var. Jeg blir nødt til at skåne øjnene, Gregers;
for de er begyndt at bli' noget svage.

GREGERS.
Det har de jo altid været.

WERLE.
Ikke som nu. Og så desuden,--omstændighederne kunde kanske
gøre det ønskeligt for mig at bo der oppe--i al fald for
en tid.

GREGERS.
Noget sligt havde jeg aldrig tænkt mig.

WERLE.
Hør nu, Gregers; der er jo så mangt og meget, som skiller
imellem os. Men vi er jo dog far og søn alligevel. Jeg
synes, vi måtte kunne komme til en slags forståelse med
hinanden.

GREGERS.
Sådan i det ydre, mener du vel?

WERLE.
Nå, det var jo i al fald noget. Tænk over det, Gregers.
Synes du ikke, det måtte kunne la' sig gøre? Hvad?

GREGERS (ser på ham med kolde øjne).
Her stikker noget under.

WERLE.
Hvorledes det?

GREGERS.
Der må være noget, som du har brug for mig til.

WERLE.
I så nært et forhold som vort har den ene vel altid brug for
den anden.

GREGERS.
Ja, man siger jo så.

WERLE.
Jeg vilde gerne ha' dig hjemme hos mig nu en tid. Jeg er en
ensom mand, Gregers; har altid følt mig ensom,--hele mit
liv igennem; men mest nu, da jeg begynder at drage på
alderen. Jeg trænger til at ha' nogen om mig.--

GREGERS.
Du har jo fru Sørby.

WERLE.
Ja, det har jeg; og hun er, så at sige, ble't mig næsten
uundværlig. Hun er kvik, har et jævnt sind; hun liver op i
huset;--og det kan jeg så sårt trænge til.

GREGERS.
Nå ja; men så har du det jo altså, som du ønsker det.

WERLE.
Ja, men jeg er bange, det kan ikke bli' ved. En kvinde i
slige forhold kommer let i en skæv stilling lige over for
verden. Ja, jeg havde nær sagt, at en mand er heller ikke
tjent med det.

GREGERS.
Å, når en mand pir slige middagsselskaber som du, så kan han
visst vove adskilligt.

WERLE.
Ja, men hun, Gregers? Jeg er bange for, at hun ikke længer
vil finde sig i det. Og selv om hun gjorde det,--selv om
hun af hengivenhed for mig satte sig ud over folkesnak og
bagvaskelse og sligt noget--? Synes da du, Gregers, du med
din stærkt udprægede retfærdighedsfølelse--

GREGERS (afbryder ham).
Sig mig kort og godt én ting. Tænker du på at gifte dig med
hende?

WERLE.
Og hvis jeg nu tænkte på sådant noget? Hvad så?

GREGERS.
Ja, det spør' jeg også. Hvad så?

WERLE.
Vilde det være dig så aldeles uovervindelig imod?

GREGERS.
Nej, aldeles ikke. Ikke på nogen måde.

WERLE.
Ja, for jeg kunde jo ikke vide, om det kanske af hensyn til
din afdøde mors minde--

GREGERS.
Jeg er ikke overspændt.

WERLE.
Nå, hvad du end er eller ikke er, så har du i al fald lettet
en tung sten fra mit bryst. Det er mig overmåde kært, at jeg
tør gøre regning på din tilslutning i denne sag.

GREGERS (ser ufravendt på ham).
Nu skønner jeg, hvad det er, du vil brage mig til.

WERLE.
Bruge dig til? Hvad er dog det for et udtryk!

GREGERS.
Å, lad os ikke være kræsne i valg af ord;--ikke på to
mands hånd i al fald. (ler kort.) Ja så da! Derfor var det
altså, at jeg, død og plage, måtte indfinde mig i byen i
egen person. I anledning af fru Sørby skal der arrangeres
familjeliv her i huset. Tablå mellem far og søn! Det blir
noget nyt, det!

WERLE.
Hvor tør du tale i den tone!

GREGERS.
Når har her været familjeliv? Aldrig så længe jeg kan
mindes. Men nu har man sagtens behov for en smule af den
slags. For det vil jo unægtelig ta' sig godt ud, når det kan
fortælles, at sønnen--på pietetens vinger--er ilet hjem
til den aldrende faders brudgomsfest. Hvad blir der så igen
af alle rygterne om, hvad den stakkers afdøde måtte lide og
døje? Ikke et fnug. Hendes søn slår dem jo til jorden.

WERLE.
Gregers,--jeg tror ikke, der findes den mand i verden, der
er dig så meget imod som jeg.

GREGERS (sagte).
Jeg har set dig på for nært hold.

WERLE.
Du har set mig med din mors øjne. (sænker stemmen lidt.) Men
du skulde huske på, at de øjne var--omtåget en gang
iblandt.

GREGERS (bævende).
Jeg forstår, hvad du sigter til. Men hvem bær' skylden for
mors ulykkelige svaghed? Det gør du og alle disse--! Den
sidste af dem var dette fruentimmer, som Hjalmar Ekdal blev
makket sammen med, da du ikke længer--å!

WERLE (trækker på skuldrene).
Ord til andet, som om jeg hørte din mor.

GREGERS (uden at agte på ham).
--og der sidder han nu, han med sit store troskyldige
barnesind midt i bedraget,--lever under tag sammen med en
slig en, og ved ikke, at det, han kalder sit hjem, er bygget
på en løgn! (et skridt nærmere.) Når jeg ser tilbage på al
din færd, da er det, som om jeg så ud over en slagmark med
knuste menneskeskæbner langs alle vejene.

WERLE.
Jeg tror næsten, at kløften er for bred imellem os to.

GREGERS (bukker behersket).
Det har jeg observeret; og derfor tar jeg også min hat og
går.

WERLE.
Går du! Ud af huset?

GREGERS.
Ja. For nu øjner jeg endelig én gang en opgave at leve for.

WERLE.
Hvad er det for en opgave?

GREGERS.
Du vilde bare le, ifald du hørte det.

WERLE.
En ensom mand ler ikke så let, Gregers.

GREGERS (peger ud mod baggrunden).
Se, far,--der leger kammerherrerne blindebuk med fru
Sørby.--God nat og far vel.

(Han går ud i baggrunden til højre. Latter og løjer høres
fra selskabet, der kommer til syne i den ydre stue.)

WERLE (mumler hånligt efter Gregers).
He--! Stakker,--og så siger han, at han ikke er
overspændt!

        *       *       *       *       *




ANDEN AKT.


(Hjalmar Ekdals atelier. Rummet, der er temmelig stort, ses
at være et loftværelse. Til højre er der-skråtag med store
glasruder, halvt tildækkede af et blåt forhæng. Oppe i
hjørnet til højre er indgangsdøren; foran på samme side en
dør til dagligstuen. På væggen til venstre er ligeledes to
døre og mellem disse en jernovn. På bagvæggen er en bred
dobbeltdør, indrettet til at skyde til siderne. Atelieret er
tarveligt men hyggeligt indrettet og udstyret. Mellem dørene
til højre, lidt fra væggen, står en sofa med et bord og
nogle stole; på bordet en tændt lampe med skærm; i
ovnskrogen en gammel lænestol. Forskellige fotografiske
apparater og instrumenter står opstillet hist og her i
rummet. Ved bagvæggen, til venstre for dobbeltdøren, står en
reol, hvori nogle bøger, æsker og flasker med kemiske
stoffer, forskellige slags redskaber, værktøj og andre
genstande. Fotografier og småting, som pensler, papir og
lignende, ligger på bordet.)

(Gina Ekdal sidder på en stol ved bordet og syr. Hedvig
sidder i sofaen med hænderne foran øjnene og tommelfingrene
i ørerne og læser i en bog.)

GINA (skotter et par gange, ligesom med dulgt bekymring, hen
til hende; derpå siger hun):
Hedvig!

HEDVIG (hører det ikke).

GINA (højere).
Hedvig!

HEDVIG (tar hænderne fra og ser op).
Ja, mor?

GINA.
Snille Hedvig, nu må du ikke sidde og læse længer.

HEDVIG.
Å men, mor, kan jeg da ikke få læse lidt til? Bare lidt!

GINA.
Nej, nej, nu skal du lægge den bogen ifra dig. Din far liker
det ikke; han selv læser aldrig om kvellerne.

HEDVIG (lukker bogen).
Nej, far bryr sig nu ikke så stort om at læse, han.

GINA (lægger sytøjet til side og tar en blyant og et lidet
hæfte på bordet).
Kan du huske, hvor meget vi gav ud for smørret idag?

HEDVIG.
Det var 1 krone og 65 øre.

GINA.
Det er rigtig. (noterer.) Det er svært, hvad her bruges af
smør her i huset. Og så var det til spegepølse og til ost,-
-lad mig se--(noterer.)--og så var det til skinke--hm
--(summerer.) Ja, der har vi straks--

HEDVIG.
Og så kommer øllet til.

GINA.
Ja, det forstår sig. (noterer.) Det løber op; men det må jo
til.

HEDVIG.
Og så behøvte jo ikke du og jeg noget varmt til middag,
siden far var ude.

GINA.
Nej; og det var jo bra'. Nå, og så tog jeg jo også ind otte
kroner og femti for fotografierne.

HEDVIG.
Tænk,--blev det så meget!

GINA.
Akkurat otte kroner og femti.

(Taushed. Gina tar atter sit sytøj. Hedvig tar papir og
blyant og gir sig til at tegne noget, med den venstre hånd
skyggende for øjnene.)

HEDVIG.
Er det ikke morsomt at tænke sig, at far er i stort
middagsselskab hos grosserer Werle?

GINA.
Du kan da ikke sige, at det er hos grossereren, han er. Det
var jo sønnen, som sendte bud efter ham. (lidt efter.) Vi
har jo ikke noget med den grossereren at gøre.

HEDVIG.
Jeg glæder mig så umådelig til, at far skal komme hjem. For
han lovte, at han skulde be' fru Sørby om noget godt til
mig.

GINA.
Ja, der vanker såmænd nok af gode ting i det huset, kan du
tro.

HEDVIG (tegner fremdeles).
Lidt sulten er jeg næsten også.

(Gamle Ekdal, med papirpakken under armen og en anden pakke
i frakkelommen, kommer ind gennem gangdøren.)

GINA.
Hvor sent bedstefar kommer hjem idag.

EKDAL.
De havde stængt kontoret. Måtte vente hos Gråberg. Og så fik
jeg gå igennem--hm.

HEDVIG.
Gav de dig noget nyt at skrive af, bedstefar?

EKDAL.
Hele pakken her. Vil du bare se.

GINA.
Det var jo bra'.

HEDVIG.
Og i lommen har du også en pakke.

EKDAL
Så? Snak; det er ikke noget. (sætter stokken fra
sig i krogen.) Det blir arbejde for lang tid, dette her,
Gina. (trækker den ene halvdør på bagvæggen lidt tilside.)
Hys!
(kikker en stund ind i rummet og skyder atter døren
forsigtigt for.)

He--he! De sover såmænd alle i hob. Og hun
Selv har lagt sig i kurven. He--he!

HEDVIG.
Er du viss på, at hun ikke fryser i den kurven, bedstefar?

EKDAL.
Kan du tænke sligt! Fryser? I alt det strå? (går mod den
øverste dør til venstre). Jeg finder Vel fyrstikker?

GINA.
Fyrstikkerne står på kommoden.

(Ekdal går ind i sit værelse.)

HEDVIG.
Det var rigtig godt, at bedstefar fik alt det at skrive
igen.

GINA.
Ja, stakkers gamle far; så tjener han sig da en liden
lommeskilling.

HEDVIG.
Og så kan han ikke sidde hele formiddagen der nede på den
fæle madam Eriksens restauration.

GINA.
Det også, ja.

(kort taushed.)

HEDVIG.
Tror du, de sidder ved middagsbordet endnu?

GINA.
Vor herre ved; det kan såmænd gerne hænde, det.

HEDVIG.
Tænk, al den dejlige mad, som far får at spise! Jeg er viss
på, at han er glad og fornøjet, når han kommer. Tror du ikke
det, mor?

GINA.
Jo; men tænk, om vi nu kunde fortælle ham, at vi havde fåt
værelset lejet bort.

HEDVIG.
Men det behøves ikke ikveld.

GINA.
Å, det kunde nok komme godt med, du. Og det står jo der til
ingen nytte.

HEDVIG.
Nej, jeg mener, det behøves ikke, for ikveld er far godt
oplagt alligevel. Det er bedre, at vi har det med værelset
til en anden gang.

GINA (ser over til hende).
Er du glad, når du har noget godt at fortælle far, når han
kommer hjem om kvellerne?

HEDVIG.
Ja, for så blir her mere fornøjeligt.

GINA (tænker hen for sig).
Å ja, der er noget i det.

(Gamle Ekdal kommer ind igen og vil gå ud gennem den
forreste dør
til venstre.)

GINA (vender sig halvt på stolen).
Skal bedstefar ha' noget i køkkenet?

EKDAL.
Skulde så, ja. Bliv bare siddende.

(går ud.)

GINA.
Han roder da vel ikke med gløderne derude? (venter en
stund.) Hedvig, se du efter, hvad han tar sig til.

(Ekdal kommer ind igen med en liden mugge med dampende
vand.)

HEDVIG.
Henter du varmt vand, bedstefar?

EKDAL.
Ja, jeg gør. Skal bruge det til noget. Jeg må skrive; og så
er blækket ble't jørmet som en grød,--hm.

GINA.
Men bedstefar skulde da spise kveldsmaden først. Den er jo
sat ind.

EKDAL.
Det får være det samme med kveldsmaden, Gina. Har svært
travlt, siger jeg. Jeg vil ikke ha' nogen ind på kammerset
til mig. Ikke nogen,--hm.

(Han går ind i sit værelse, Gina og Hedvig ser på hinanden.)

GINA (sagte).
Kan du skønne, du, hvor han har fåt penge fra?

HEDVIG.
Han har visst fåt af Gråberg.

GINA.
Å langt ifra. Gråberg sender jo altid pengene til mig.

HEDVIG.
Så må han ha' fåt sig en flaske på borg et steds.

GINA.
Stakkers gamlefar, de borger nok ikke ham noget.

(Hjalmar Ekdal, i overfrakke og med en grå filthat, kommer
ind frå højre.)

GINA (kaster sytøjet og rejser sig).
Nej men, Ekdal, er du alt der igen!

HEDVIG (samtidigt, springer op).
Tænk, at du kommer nu, far!

HJALMAR (sætter hatten fra sig).
Ja, nu gik nok de fleste.

HEDVIG.
Så tidlig?

HJALMAR.
Ja, det var jo et middagsselskab.

(vil trække yderfrakken af.)

GINA.
Lad mig hjælpe dig.

HEDVIG.
Jeg også.

(De trækker frakken af ham; Gina hænger den op på
bagvæggen.)

HEDVIG.
Var der mange der, far?

HJALMAR.
Å nej, ikke mange. Vi var så en 12--14 personer til bords.

GINA.
Og du fik vel snakke med dem alle sammen?

HJALMAR.
Å ja, lidt; men det var nu især Gregers, som la' beslag på
mig.

GINA.
Er Gregers lige styg endnu?

HJALMAR.
Nå, han ser jo ikke videre godt ud.--Er ikke den gamle
kommet hjem?

HEDVIG.
Jo, bedstefar sidder inde og skriver.

HJALMAR.
Sa' han noget?

GINA.
Nej, hvad skulde han sige?

HJALMAR.
Nævnte han ikke noget om--? Jeg synes, jeg hørte, at han
havde været hos Gråberg. Jeg vil gå lidt ind til ham.

GINA.
Nej, nej, det er ikke værdt--

HJALMAR.
Hvorfor ikke det? Sa' han, at han ikke vilde ha' mig ind?

GINA.
Han vil nok ikke ha' nogen ind i kveld--

HEDVIG (gør tegn).
Hm--hm!

GINA (mærker det ikke).
--han har været her og hentet sig varmt vand--

HJALMAR.
Aha, sidder han og--?

GINA.
Ja, han gør nok det.

HJALMAR.
Herre gud,--min stakkers gamle hvidhårede far--! Ja, lad
ham saa bare sidde og gøre sig rigtig dygtig tilgode.

(Gamle Ekdal, i husfrakke og med tændt tobakspibe, kommer
fra sit værelse.)

EKDAL.
Kommen hjem? Syntes nok, jeg hørte, det var dig, som
Snakked.

HJALMAR.
Jeg kom nu netop.

EKDAL.
Du så mig nok ikke, du?

HJALMAR.
Nej; men de sa', du var gåt igennem--; og så vilde jeg
følge dig.

EKDAL.
Hm, snilt af dig, Hjalmar.--Hvad var det for nogen, alle
de folk?

HJALMAR.
Å det var forskellige. Der var kammerherre Flor og
kammerherre Balle og kammerherre Kaspersen og kammerherre--
så og så; jeg ved ikke--

EKDAL (nikker).
Hører du det, Gina! Han har været sammen med bare
kammerherrer.

GINA.
Ja, det er nok svært fint i det huset nu.

HEDVIG.
Sang de kammerherrerne, far? Eller læste de noget op?

HJALMAR.
Nej, de bare vrøvled. Så vilde de ha' mig til at deklamere
for sig; men det fik de mig ikke til.

EKDAL.
Fik de dig ikke til det, du?

GINA.
Det kunde du da gerne ha' gjort.

HJALMAR.
Nej; en skal ikke straks stå på pinde for alle og enhver,
(spadserer om på gulvet.) Jeg gør det i al fald ikke.

EKDAL.
Nej, nej; Hjalmar er ikke så lige til, han.

HJALMAR.
Jeg ved ikke, hvorfor jeg just skal sørge for
underholdningen, når jeg er ude engang iblandt. Lad de andre
anstrænge sig. Der går de fyrene fra det ene madhus til det
andet og æder og drikker dag ud og dag ind. Lad dem saa
værs'go' gøre nytte for al den gode mad, de får.

GINA.
Men det sa' du da vel ikke?

HJALMAR
(nynner).
Hå--hå--hå--; de fik såmænd høre noget af hvert.

EKDAL.
Og det var til kammerherrerne selv!

HJALMAR.
Det er ikke frit for det. (henkastende.) Siden kom vi i en
liden dispyt om Tokayervin.

EKDAL.
Tokayervin, du? Det er en fin vin, det.

HJALMAR (standser).
Den kan være fin. Men jeg skal sige dig, ikke alle årgangene
er lige fine; det kommer alt an på, hvor meget solskin
druerne har fåt.

GINA.
Nej, du ved da også al tingen, du, Ekdal.

EKDAL.
Og det gav de sig til at disputere om?

HJALMAR.
De vilde prøve på det; men så fik de den besked, at det var
ligedan med kammerherrer. Af dem var heller ikke alle
årgange lige fine--blev der sagt.

GINA.
Nej, hvad du kan finde på!

EKDAL.
He--he! Og det fik de på sin tallerken?

HJALMAR.
Lige op i øjnene fik de det.

EKDAL.
Du, Gina, han sa' det lige op i øjnene på kammerherrerne.

GINA.
Nej, tænk, lige op i øjnene.

HJALMAR.
Ja, men jeg vil ikke ha', at der skal tales om det. Sligt
fortæller man ikke. Det hele gik jo også af i al
venskabelighed, naturligvis. Det var jo hyggelige, gemytlige
mennesker; hvorfor skulde jeg så såre dem? Nej!

EKDAL.
Men lige op i øjnene--

Hedvig (indsmigrende).
Hvor morsomt det er at se dig i kjole. Du tar dig godt ud i
kjole, far!

HJALMAR.
Ja, synes du ikke det? Og denne her sidder virkelig meget
upåklageligt. Den passer næsten som om den var sydd til mig;
--lidt trang i armhullerne kanske--; hjælp mig, Hedvig,
(trækker kjolen af.) Jeg tar heller jakken på. Hvor har du
jakken, Gina?

GINA.
Her er den.

(bringer jakken og hjælper ham.)

HJALMAR.
Se så! Husk endelig på, at Molvik får kjolen igen straks
imorgen tidlig.

GINA (lægger den hen).
Det skal nok bli' besørget.

HJALMAR (atrækker sig).
Ah, det kendes dog ligesom mere hjemligt. Og en sådan løs og
ledig husdragt passer også bedre til min hele skikkelse.
Synes ikke du det, Hedvig?

HEDVIG.
Jo, far!

HJALMAR.
Når jeg således slår halstørklædet ud i et par flagrende
ender--; se her! Hvad?

HEDVIG.
Ja, det tar sig så godt ud til knebelsbarten og til det
store krøllede håret.

HJALMAR.
Krøllet vil jeg ikke egentlig kalde det; jeg vil snarere
sige lokket.

HEDVIG.
Ja, for det er så storkrøllet.

HJALMAR.
Egentlig lokket.

Hedvig (lidt efter, trækker ham i jakken).
Far!

HJALMAR.
Nå, hvad er det?

HEDVIG.
Å, du ved godt, hvad det er.

HJALMAR.
Nej visst ved jeg ikke, nej.

Hedvig (ler og klynker).
Å jo, far: nu skal du ikke pine mig længer!

HJALMAR.
Men hvad er det da?

Hedvig (rusker i ham).
Å snak; kom nu med det, far! Du ved jo alt det gode, du
lovte mig.

HJALMAR.
Å--nej tænk, at jeg skulde glemme det!

HEDVIG.
Nej, du vil bare narre mig, far! Å, det er skam af dig! Hvor
har du det henne?

HJALMAR.
Jo så sandelig glemte jeg det ikke. Men bi lidt! Jeg har
noget andet til dig, Hedvig.

(går hen og søger i kjolelommerne.)

Hedvig (hopper og klapper i hænderne).
Å mor, mor!

GINA.
Ser du; når du bare gir tid, så--

HJALMAR. (med et papir)-
Se, her har vi den.

HEDVIG.
Det der? Det er jo bare et papir.

HJALMAR.
Det er spiseseddelen, du; hele spiseseddelen. Her står
«Menu»; det betyder spiseseddel.

HEDVIG.
Har du ikke noget andet?

HJALMAR.
Jeg har jo glemt det andet, hører du. Men du kan tro mig på
mit ord: det er en dårlig fornøjelse med det slikkeri. Sæt
dig nu bort til bordet og læs på den seddelen, så skal jeg
siden beskrive dig, hvorledes retterne smager. Se der,
HEDVIG.

Hedvig (svælger gråden).
Tak.

(Hun sætter sig, men uden at læse; Gina gør tegn til hende;
Hjalmar
mærker det.)

HJALMAR (driver om på gulvet).
Det er da også de utroligste ting, en familjeforsørger har
at tænke på; og glemmer en bare det aller ringeste,--
straks skal en se sure miner. Nå, en vænner Sig til det
Også. (standser ved ovnen hos den gamle.) Har du kikket der
ind i aften, far?

EKDAL.
Ja, du kan vel tænke dig det. Hun er gåt i kurven.

HJALMAR.
Nej, er hun gåt i kurven! Hun begynder altså at vænne sig
til den.

EKDAL.
Ja, du; det var jo det, jeg spåde. Men nu, ser du, nu er der
nogen smaa grejer til--

HJALMAR.
Nogen forbedringer, ja.

EKDAL.
Men de må gøres, du.

HJALMAR.
Ja, lad os snakke lidt om de forbedringerne, far. Kom her,
så sætter vi os i sofaen.

EKDAL.
Ja nok! Hm, tror, jeg vil stoppe piben først;--må nok
renske den også. Hm.

(han går ind i sit værelse.)

GINA (smiler til Hjalmar).
Renske piben, du.

HJALMAR.
Å ja, ja, Gina, lad ham bare--; den stakkers skibbrudne
gubbe.--Ja, de forbedringerne,--dem er det bedst, vi får
fra hånden imorgen.

GINA.
Imorgen får du nok ikke tid, Ekdal.

Hedvig (indfaldende).
Å jo visst, mor!

GINA.
--for husk på de kopierne, som skal retuseres; her har nu
været så mange bud efter dem.

HJALMAR.
Se så; er det nu de kopierne igen? De skal nok bli' færdige.
Er her kanske kommet nye bestillinger også?

GINA.
Nej desværre; imorgen har jeg ikke andet end de to
portrætterne, som du ved.

HJALMAR.
Ikke noget andet? Å nej, når man ikke griber sig an, så--

GINA.
Men hvad skal jeg da gøre? Jeg sætter jo i aviserne alt det
jeg årker, synes jeg.

HJALMAR.
Ja, aviserne, aviserne; du ser, hvad det hjælper til. Og så
har der vel ikke været nogen og set på værelset heller?

GINA.
Nej, endnu ikke.

HJALMAR.
Det var jo at vente. Når man ikke er om sig, så--. Man må
ta' sig rigtig sammen, Gina!

Hedvig (går imod ham).
Skal jeg ikke ta' fløjten til dig, far?

HJALMAR.
Nej; ingen fløjte; jeg behøver ingen glæder her i verden,
(driver om.) Jo, jeg skal såmænd arbejde imorgen; det skal
ikke mangle på det. Jeg skal visst arbejde så længe mine
kræfter strækker til--

GINA.
Men, kære snille Ekdal, det var da ikke så, jeg mente.

HEDVIG.
Far, skal jeg ikke sætte ind en flaske øl?

HJALMAR.
Nej aldeles ikke. Der behøves ingen ting for mig.----
(standser.) Øl?--Var det øl, du talte om?

Hedvig (livlig).
Ja, far; dejlig friskt øl.

HJALMAR.
Nå,--når du endelig vil, så kan du jo gerne sætte ind en
flaske.

GINA.
Ja, gør det; så skal vi ha' det hyggeligt.

(Hedvig løber mod køkkendøren.)

HJALMAR. (ved ovnen, standser hende, ser på hende, griber
hende om hodet og trykker hende op til sig).
Hedvig! Hedvig!

Hedvig (glad og i tårer).
Å du snille far!

HJALMAR.
Nej, kald mig ikke så. Der har jeg siddet og ta't for mig
ved den rige mands bord,--siddet og svælget ved det
bugnende taffel--! Og så kunde jeg endda--!

GINA (sidder ved bordet).
Å snak, snak, Ekdal.

HJALMAR.
Jo! Men I må ikke regne det så nøje med mig. I ved jo, at
jeg holder af jer alligevel.

HEDVIG (slår armene om ham).
Og vi holder så umådelig af dig, far!

HJALMAR.
Og skulde jeg være urimelig en gang imellem, så--herre gud
--husk på, at jeg er en mand, som bestonnes af sorgernes
hær. Nå! (tørrer øjnene.) Ikke øl i en sådan stund. Giv mig
fløjten.

(Hedvig løber til reolen og henter den.)

HJALMAR.
Tak! Sådan, ja. Med fløjten i hånd, og med jer to omkring
mig--å!

(Hedvig sætter sig ved bordet hos Gina; Hjalmar går frem og
tilbage, sætter stærkt i og spiller en bøhmisk folkedans,
men i et langsomt elegisk tempo og med følsomt foredrag.)

 HJALMAR (afbryder melodien, rækker Gina den venstre hånd og
siger bevæget):
Lad det kun være trangt og tarveligt under vort tag, Gina.
Det er dog hjemmet. Og det siger jeg: her er godt at være.

(Han begynder atter at spille; straks efter banker det på
gangdøren.)

GINA (rejser sig).
Hys, Ekdal,--jeg tror der kommer nogen.

HJALMAR (lægger fløjten i reolen).
Se så igen!

(Gina går hen og åbner døren.)

GREGERS WERLE (ude i gangen).
Om forladelse--

GINA (viger lidt tilbage).
Å!

GREGERS.
--er det ikke her, fotograf Ekdal bor?

GINA.
Jo, det er.

HJALMAR (går hen imod døren).
Gregers! Er du der alligevel? Nå, så kom ind da.

GREGERS (kommer ind).
Jeg sa' dig jo, at jeg vilde se op til dig.

HJALMAR.
Men ikveld--? Er du gåt fra selskabet?

GREGERS.
Både fra selskabet og fra familjehjemmet.--God aften, fru
Ekdal. Jeg ved ikke, om De kan kende mig igen?

GINA.
Å, jo; unge herr Werle er ikke så svær at kende igen.

GREGERS.
Nej, jeg ligner jo min mor; og hende mindes De sagtens.

HJALMAR.
Er du gåt fra huset, siger du?

GREGERS.
Ja, jeg er flyttet hen på et hotel.

HJALMAR.
Ja så. Nå, siden du er kommen, så ta' af dig og slå dig ned.

GREGERS.
Tak.

(trækker yderfrakken af. Han er nu omklædt, i en simpel grå
klædesdragt af landligt suit.)

HJALMAR.
Her, i sofaen. Gør dig det mageligt.

(Gregers sælter sig i sofaen, Hjalmar på en stol ved
bordet.)

GREGERS (ser sig omkring).
Så her er det altså du holder til, Hjalmar. Her bor du
altså.

HJALMAR.
Dette her er atelieret, som du vel ser--

GINA.
Men her er nu rummeligere; og derfor så holder vi os helst
her ude.

HJALMAR.
Vi bode bedre før; men denne lejligheden har én stor fordel:
her er sådanne prægtige ydre rum--

GINA.
Oe så har vi et værelse på den andre siden af gangen, som vi
kan leje ud.

GREGERS (til Hjalmar).
Se, se,--du har logerende også.

HJALMAR.
Nej, ikke endnu. Det går ikke så fort, ser du; man må være
om sig. (til Hedvig.) Men det var det øllet, du.

HEDVIG (nikker og går ud i kokkenet).

GREGERS.
Det er altså din datter?

HJALMAR.
Ja, det er Hedvig.

GREGERS.
Og hun er jo eneste barn?

HJALMAR.
Hun er det eneste, ja. Hun er vor højeste glæde i verden, og
--(sænker stemmen.) hun er også vor dybeste sorg, Gregers.

GREGERS.
Hvad er det, du siger!

HJALMAR.
Ja du; for der er al truende fare for, at hun kommer til at
miste synet.

GREGERS.
Blir blind!

HJALMAR.
Ja. Endnu er bare de første tegn at spore; og det kan jo gå
bra' en tid endnu. Men lægen har varslet os. Det kommer
ubønhørligt.

GREGERS.
Dette her er jo en skrækkelig ulykke. Hvorledes har hun fåt
det?

HJALMAR (sukker).
Arveligt, rimeligvis.

GREGERS (studsende).
Arveligt?

GINA.
Ekdals mor havde også svagt syn.

HJALMAR.
Ja, det siger far; jeg kan jo ikke huske hende.

GREGERS.
Stakkers barn. Og hvorledes tar hun det?

HJALMAR.
Å du kan da tænke, vi nænner ikke at sige hende sligt. Hun
aner ingen fare. Glad og sorgløs og kviddrende som en liden
fugl flagrer hun ind i livets evige nat. (overvældet.) Å,
det er så knusende svært for mig, Gregers.

(Hedvig bringer et bræt med øl og glasse, som hun sætter på
bordet.)

HJALMAR (stryger hende over hodet).
Tak, tak, Hedvig.

HEDVIG (lægger armen om hans hals og hvisker ham i øret).

HJALMAR.
Nej. Ikke smørrebrød nu. (ser hen.) Ja, kanske Gregers tar
et stykke?

GREGERS (afværgende).
Nej, nej tak.

HJALMAR (fremdeles vemodig).
Nå, du kan jo sætte lidt ind alligevel. Skulde du ha' en
skalk, så var det bra'. Og så la' det være tilstrækkelig
smør på, du.

HEDVIG (nikker fornøjet og går ud i køkkenet igen).

GREGERS (som har fulgt hende med øjnene).
Hun ser da ellers nok sa frisk og sund ud, synes jeg.

GINA.
Ja, ellers mankerer hun, gud ske lov, ingen tingen.

GREGERS.
Hun kommer visst til at ligne Dem med tiden, fru Ekdal. Hvor
gammel kan hun nu være?

GINA.
Hedvig er nu snart akkurat fjorten år; hun har jebursdag i
overmorgen.

GREGERS.
Temmelig stor for sin alder da.

GINA.
Ja, hun er skudt svært op i det sidste året.

GREGERS.
På dem, som vokser op, ser en bedst, hvor gammel en selv
blir.--Hvor længe er det nu De har været gift?

GINA.
Nu har vi været gift i--; jaha, snart i femten år.

GREGERS.
Nej, tænk, er det så længe!

GINA (blir opmærksom; ser på ham).
Ja det er det da rigtignok.

HJALMAR.
Ja visst er det så. Femten år på nogen få måneder nær. (slår
over.) Det må ha' været lange år for dig der oppe på værket,
det, Gregers.

GREGERS.
De var lange så længe jeg leved dem;--nu bagefter ved jeg
næsten ikke, hvor den tiden er ble't af.

(Gamle Ekdal kommer fra sit værelse, uden piben, men med sin
gammeldagse uniformshue på hodet; hans gang er lidt ustø.)

EKDAL.
Se så, du, Hjalmar, nu kan vi sætte os og snakke om dette
her--hm. Hvad var det nu for noget?

HJALMAR (går imod ham).
Far, her er nogen. Gregers Werle--. Jeg ved ikke, om du kan
huske ham.

EKDAL (ser på Gregers, som har rejst sig).
Werle? Er det sønnen, det? Hvad er det, han vil mig?

HJALMAR.
Ingen ting; det er til mig, han kommer.

EKDAL.
Nå, så der er ikke noget på færde?

HJALMAR.
Nej visst ikke, nej.

EKDAL (svinger med armen).
Ikke for det, ser du; jeg er ikke ræd, men--

GREGERS (går hen til ham).
Jeg vilde bare hilse Dem fra de gamle jagttomterne, løjtnant
Ekdal.

EKDAL.
Jagttomterne?

GREGERS.
Ja, deroppe rundt omkring Højdalsværket.

EKDAL.
Nå, der oppe. Ja, der var jeg godt kendt før i tiden.

GREGERS.
Den gang var De slig en vældig jæger.

EKDAL.
Var så, ja. Kan nok være, det. De ser på munduren. Jeg spør
ikke nogen om lov til at bære den her inde. Bare jeg ikke
går i gaderne med den, så--

(Hedvig bringer en tallerken smørrebrød, som hun sætter på
bordet.)

HJALMAR.
Sæt dig nu, far, og få dig et glas øl. Vær så god, Gregers.

(Ekdal mumler og stavrer hen til sofaen. Gregers sætter sig
på stolen nærmest ved ham, Hjalmar på den anden side af
Gregers. Gina sidder lidt fra bordet og syr; Hedvig står hos
sin far.)

GREGERS.
Kan De mindes det, løjtnant Ekdal, når Hjalmar og jeg var
oppe og besøgte Dem om sommeren og i juletiden.

EKDAL.
Var De? Nej, nej, nej, det sanser jeg ikke. Men tør nok
sige, jeg har været en glup jæger, jeg. Bjørn har jeg også
skudt. Har skudt hele ni.

GREGERS (ser deltagende på ham).
Og nu jager De aldrig mere.

EKDAL.
Å, skal ikke sige det, far. Jager nok en gang iblandt. Ja,
ikke på den måden, da. For skogen, ser De,--skogen, skogen
--! (drikker.) Står skogen bra' deroppe nu?

GREGERS.
Ikke så gild som i Deres tid. Den er hugget svært ud.

EKDAL.
Hugget ud? (sagtere og ligesom ræd.) Det er farlig gerning,
det. Det dra'r efter sig. Der er hævn i skogen.

HJALMAR (fylder i hans glas).
Vær så god-, lidt til, far.

GREGERS.
Hvorledes kan en mand som De,--slig en friluftsmand,--
leve midt i en kvalm by, her inde mellem fire vægge?

EKDAL (ler småt og skotter til Hjalmar).
Å, her er ikke så ilde her. Slet ikke så ilde.

GREGERS.
Men alt det, som Deres sind er vokset sammen med? Denne
svale strygende luftningen, dette fri livet i skog og på
vidder, mellem dyr og fugl--?

EKDAL (smiler).
Hjalmar, skal vi vise ham det?

HJALMAR (hurtig og lidt forlegen).
Å nej, nej, far; ikke i aften.

GREGERS.
Hvad vil han vise mig?

HJALMAR.
Å, det er bare noget sådant--; du kan få se det en anden
gang.

GREGERS (fortsætter til den gamle).
Ja, det var det, jeg mente, løjtnant Ekdal, at nu skulde De
følge med mig opover til værket; for jeg rejser visst snart
igen. De kunde sagtens få noget skriveri deroppe også. Og
her har De jo ingen verdens ting, som kan hygge Dem og
kvikke Dem op.

EKDAL (stirrer forbauset på ham).
Har jeg ingen verdens ting, som--!

GREGERS.
Ja, De har Hjalmar; men han har jo sine igen. Og en mand som
De, der altid har kendt sig så dragen til det, som frit og
vildt er--

EKDAL (slår i bordet).
Hjalmar, nu skal han se det!

HJALMAR.
Nej men, far, er nu det værdt? Det er jo mørkt--

EKDAL.
Snak; det er jo månelyst, (rejser sig.) Han skal se det,
siger jeg. Lad mig slippe frem. Kom så og hjælp mig,
Hjalmar!

HEDVIG.
Å ja, gør det, far!

HJALMAR (rejser sig).
Ja--ja da.

GREGERS (til Gina).
Hvad er det for noget?

GINA.
Å, De må såmænd ikke tro, det er noget videre rart.

(Ekdal og Hjalmar er gåt hen til bagvæggen og skyder hver
sin halvdør til siden; Hedvig hjælper den gamle; Gregers
blir stående ved sofaen; Gina sidder uforstyrret og syr.
Gennem døråbningen ses et stort, langstrakt, uregelmæssigt
loftsrum med krinkelkroge og et par fritstående
skorstenspiber. Der er tag-glugger, hvorigjennem et klart
månelys falder ind over enkelte dele af det store rum; andre
ligger i dyb skygge.)

EKDAL (til Gregers).
Må gerne komme belt hen, De.

GREGERS (går hen til dem).
Hvad er det så egentlig?

EKDAL.
De kan jo se efter. Hm.

HJALMAR (noget forlegen).
Dette her hører far til, skønner du.

GREGERS (ved døren, ser ind i loftsrummet).
De holder jo høns, løjtnant Ekdal!

EKDAL.
Skulde mene det, at vi holder høns. De er fløjet op nu. Men
De skulde bare se de høns ved dagsens lys, De!

HEDVIG.
Og så er der--

EKDAL.
Hys--hys; ikke sig noget endnu.

GREGERS.
Og duer har De også, ser jeg.

EKDAL.
Å jo; kunde nok være, det, at vi har duer! De har
rugekasserne sine der oppe under tagskægget, de; for duerne
vil helst ligge højt, kan De skønne.

HJALMAR.
Det er ikke almindelige duer alle sammen.

EKDAL.
Almindelige! Nej, skulde da vel tro det! Vi har tumlere; og
et par kropduer har vi også. Men kom så her! Kan De se den
bingen der borte ved væggen?

GREGERS.
Ja; hvad bruger De den til?

EKDAL.
Der ligger kaninerne om natten, far.

GREGERS.
Nå; så De har kaniner også?

EKDAL.
Ja, De kan da vel for fanden tænke, at vi har kaniner! Han
spør, om vi har kaniner, du Hjalmar! Hm! Men nu kommer det
rigtige, ser De! Nu kommer det! Flyt dig, Hedvig. Stil Dem
her; så ja; og se så der ned,--Ser De ikke der en kurv med
strå i?

GREGERS.
To. Og jeg ser, der ligger en fugl i kurven.

EKDAL.
Hm--«en fugl»--

GREGERS.
Er det ikke en and?

EKDAL (stødt).
Jo, begribeligvis er det en and.

HJALMAR.
Men hvad slags and, tror du?

HEDVIG.
Det er ikke nogen simpel and--

EKDAL.
Hys!

GREGERS.
Og en tyrkisk and er det heller ikke.

EKDAL.
Nej, herr--Werle; det er ikke nogen tyrkisk and; for det
er en vildand.

GREGERS.
Nej, er det virkelig? En vild and?

EKDAL.
Jaha, det er det. Den «fuglen», som De sa',--det er
vildanden, det. Det er vor vildand, far.

HEDVIG.
Min vildand. For jeg ejer den.

GREGERS.
Og den kan leve her oppe på loftet? Og trives her?

EKDAL.
De kan da vel forstå, at hun har et traug med vand til at
plaske i.

HJALMAR.
Friskt vand hver anden dag.

GINA (vender sig mod Hjalmar).
Men, snille Ekdal, nu blir her så isende koldt, du.

EKDAL.
Hm, lad os så lukke da. Er ikke værdt vi forstyrrer dem i
natteroen heller. Ta' i, du Hedvig.

(Hjalmar og Hedvig skyver loftsdøren sammen.)

EKDAL.
En anden gang kan De få se hende rigtig. (sætter sig i
lænestolen ved ovnen.) Å, de er svært mærkværdige, de
vildænderne, kan De tro.

GREGERS.
Men hvorledes fik De fanget den, løjtnant Ekdal?

EKDAL.
Har ikke fanget, den, jeg. Der er en viss mand her i byen,
som vi kan takke for den.

GREGERS (studser lidt).
Den mand skulde da vel aldrig være min far?

EKDAL.
Jo så sandelig. Akkurat Deres far. Hm.

HJALMAR.
Det var da løjerligt, at du kunde gætte det, Gregers.

GREGERS.
Du fortalte jo før, at du skyldte far så mangt og
mangfoldigt; og så tænkte jeg som så--

GINA.
Men vi har da ikke fåt anden af grossereren selv--

EKDAL.
Det er Håken Werle vi kan takke for hende lige godt, Gina.
(til Gregers.) Han var ude i båd, skønner De; og så skød han
på hende. Men han ser nu så kleint, far Deres. Hm; så blev
hun bare skamskudt.

GREGERS.
Nå så; hun fik sig et par haggel i kroppen.

HJALMAR.
Ja, hun fik sådan en to--tre stykker.

HEDVIG.
Hun fik det under vingen, og så kunde hun ikke flyve.

GREGERS.
Nå, så dukked hun vel til bunds da?

EKDAL (søvnig, med tykt mæle).
Kan vide det. Gør altid så vildænderne. Stikker til bunds--
så dybt de kan vinde, far;--bider sig fast i tang og i
tarre--og i alt det fandenskab, som der nede find's. Og så
kommer de aldrig op igen.

GREGERS.
Men, løjtnant Ekdal, Deres vildand kom da op igen.

EKDAL.
Han havde slig en urimelig glup hund, Deres far.--Og den
hunden--den dukked efter og hented anden op igen.

GREGERS (vendt til Hjalmar).
Os så fik I den her?

HJALMAR.
Ikke straks; først kom den hjem til din far; en der vilde
den ikke trives; og så fik Pettersen besked, at han skulde
gøre ende på den--

EKDAL (halvt i søvne).
Hm--ja, Pettersen--den torsken--

HJALMAR (taler sagtere).
På den måden var det, at vi fik den, ser du; for far kender
noget til Pettersen; og da han hørte dette her med
vildanden, så maged han det så, at han fik den overladt.

GREGERS.
Og der inde på loftet trives den nu så inderlig vel.

HJALMAR.
Ja, så utrolig vel, du. Den er ble't fed. Nå, den har jo nu
også været så længe der inde, at den har glemt det rigtige
vilde liv; og det er bare det, som det kommer an på.

GREGERS.
Du har visst ret i det, Hjalmar. Lad den bare aldrig få se
himmel og hav--. Men jeg tør nok ikke bli' længer; for jeg
tror, din far sover.

HJALMAR.
Å, for den sags skyld--

GREGERS.
Men, det er sandt,--du sa', du havde et værelse at leje
ud,--et ledigt værelse?

HJALMAR.
Ja vel; hvad så? Ved du kanske nogen--?

GREGERS.
Kan jeg få det værelset?

HJALMAR.
Du?

GINA.
Nej men De, herr Werle--

GREGERS.
Kan jeg få værelset? Så flytter jeg ind straks imorgen
tidlig.

HJALMAR.
Ja, med den største fornøjelse--

GINA.
Nej men, herr Werle, det er slettes ikke noget værelse for
Dem, det.

HJALMAR.
Men, Gina, hvor kan du da sige det?

GINA.
Jo, for det værelset er hverken stort nok eller lyst nok, og--

GREGERS.
Det kommer det ikke så nøje an på, fru Ekdal.

HJALMAR.
Jeg synes såmænd det er et ganske pent værelse; og slet ikke
så ilde møbleret heller.

GINA.
Men husk på de to, som bor nedenunder.

GREGERS.
Hvad er det for to?

GINA.
Å, det er en, som har været huslærer--

HJALMAR.
Det er en kandidat Molvik.

GINA.
--og så er det en doktor, som heder Relling.

GREGERS.
Relling? Ham kender jeg lidt til; han praktiserte en tid
oppe i Højdal.

GINA.
Det er rigtig et par vidtløftige mandspersoner. De er så
tidt udesvævendes om aftningerne; og så kommer de svært sent
hjem om naetterne, og da er de ikke altid så--

GREGERS.
Sligt vaenner en sig snart til. Jeg håber, det skal gå med
mig som med vildanden--

GINA.
Hm, jeg synes nok De skulde sove på det først alligevel.

GREGERS.
De vil nok svært nødig ha' mig ind i huset, fru Ekdal.

GINA.
Nej kors; hvor kan De da tro det?

HJALMAR.
Jo, dette her er virkelig besynderlig af dig, Gina. (til
Gregers.) Men sig mig, tænker du altså at bli' her i byen
for det første?

GREGERS (tar sin overfrakke på).
Ja, nu tænker jeg at bli' her.

HJALMAR.
Men ikke hjemme hos din far? Hvad agter du da at ta' dig
til?

Gregers.
Ja-, vidste jeg bare det, du--da var jeg ikke så ilde
faren endda. Men når en bar det kors på sig, at hede Gregers
--. «Gregers»--og så «Werle» bagefter; har du hørt noget
så fælt, du?

HJALMAR.
Å, det synes jeg slet ikke.

GREGERS.
Huf! Isch! Jeg kunde ha' lyst til at spytte på den fyren,
som heder sligt noget. Men når en nu engang har det kors på
sig at være Gregers--Werle her i verden, således som jeg
er det--

HJALMAR. (ler).
Ha--ha, hvis du ikke var Gregers Werle, hvad vilde du så
være for noget?

GREGERS.
Kunde jeg vælge, så vilde jeg aller helst være en flink
hund.

GINA.
En hund!

HEDVIG (uvilkårligt).
Å nej da!

GREGERS.
Ja, en rigtig urimelig flink hund; en slig en, som går til
bunds efter vildænder, når de dukker under og bider sig fast
i tang og tarre nede i mudderet.

HJALMAR.
Nej, ved du hvad, Gregers,--dette her skønner jeg ikke et
ord af.

GREGERS.
Å nej, der er sagtens ikke rar mening i det heller. Men
imorgen tidlig altså--så flytter jeg ind. (til Gina.) De
skal ikke få noget bryderi af mig; for jeg gør al ting selv.
(til Hjalmar.) Resten snakker vi om imorgen.--Godnat, fru
Ekdal. (nikker til Hedvig.) Godnat!

GINA.
Godnat, herr Werle.

HEDVIG.
Godnat.

HJALMAR (som har tændt et lys).
Bi lidt; jeg må lyse dig; der er visst mørkt på trapperne.

(Gregers og Hjalmar går ud gennem gangdøren.)

GINA (ser hen for sig, med sytøjet i fanget).
Var ikke det en underlig snak, at han gerne vilde være en
hund?

HEDVIG.
Jeg skal sige dig en ting, mor,--jeg tror, at han mente
noget andet med det.

GINA.
Hvad skulde det være for noget?

HEDVIG.
Nej, jeg ved ikke; men det var ligesom han mente noget
andet, end det han sa'--hele tiden.

GINA.
Tror du det? Ja underlig var det.

HJALMAR (kommer tilbage).
Lampen brændte endnu. (slukker lyset og sætter det fra sig.)
Ah, endelig kan man da få sig en bid mad i livet. (begynder
at spise smørrebrød.) Nå, ser du det, Gina,--når man bare
er om sig, så--

GINA.
Hvorledes om sig?

HJALMAR.
Ja, for det var da heldigt alligevel, at vi endelig fik det
værelset lejet bort en gang. Og sa, tænk,--til et menneske
som Gregers,--en gammel god ven.

GINA.
Ja, jeg ved ikke, hvad jeg skal sige, jeg.

HEDVIG.
Å mor, du skal se, det blir så morsomt!

HJALMAR.
Du er da også besynderlig. Før var du så forhippet på at få
lejet ud; og nu liker du det ikke.

GINA.
Jo, Ekdal; hvis det bare havde været til en anden en, så--.
Men hvad tror du, grossereren vil sige?

HJALMAR.
Gamle Werle? Det rager da ikke ham.

GINA.
Men du kan da vel skønne, at der er kommet noget på tvers
imellem dem igen, siden den unge flytter ud af huset. Du ved
jo, hvorledes de to har det med hinanden.

HJALMAR.
Ja, det kan gerne være, men--

GINA.
Og nu kanske grossereren tror, det er dig, som har stat bag
ved--

HJALMAR.
Så lad ham tro det længe nok! Grosserer Werle har gjort
overmåde meget for mig; gud bevar's,--det erkender jeg.
Men derfor kan jeg da ikke til evig tid gøre mig afhængig af
ham.

GINA.
Men, snille Ekdal, det kan komme til at gå ud over gamle-
far; kanske mister han nu den stakkers lille fortjenesten,
han har hos Gråberg.

HJALMAR.
Jeg havde nær sagt: gid det var så vel! Er det ikke noget
ydmygende for en mand, som jeg, at se sin gråhærdede far gå
som et skumpelskud? Men nu kommer snart tidens fylde, tænker
jeg. (tar et nyt stykke smørrebrød.) Har jeg så Sandt en
opgave i livet, så skal jeg også udføre den!

HEDVIG.
Å ja far! Gør det!

GINA.
Hys; væk ham bare ikke!

HJALMAR (sagtere).
Jeg skal udføre den, siger jeg. Der skal nok engang komme
den dag, da--. Og derfor er det godt, vi fik værelset lejet
ud; for så er jeg mere uafhængig stillet. Og det må den mand
være, som har en opgave i livet, (henne ved lænestolen,
bevæget.) Stakkers gamle hvidhårede far.--Lid på din
Hjalmar, du.--Han har brede skuldre, han;--kraftfulde
skuldre i al fald.--Du skal nok en vakker dag vågne op og
--. (til Gina.) Tror du det kanske ikke?

GINA (rejser sig).
Jo visst gør jeg så; men lad os først se at få ham til køjs.

HJALMAR.
Ja, lad os det.

(De tar varligt fat på den gamle.)


        *       *       *       *       *





TREDJE AKT.


(Hjalmar Ekdals atelier. Det er morgen; dagslyset falder ind
gennem det store vindu i skråtaget; forhænget er
fratrukket.)

(Hjalmar sidder ved bordet beskæftiget med at retouchere et
fotografi; flere andre billeder ligger foran ham. Lidt efter
kommer Gina i hat og kåbe ind gennem gangdøren; hun har en
lågkurv på armen.)

HJALMAR.
Er du alt der igen, Gina?

GINA.
Å ja, en får nok rappe sig.

(sætter kurven på en stol og tar tøjet af.)

HJALMAR.
Så du indom til Gregers?

GINA.
Jaha, jeg gjorde det. Det ser rigtig vakkert ud derinde; han
har fåt det svært pent hos sig med det samme han kommer.

HJALMAR.
Nå da?

GINA.
Jo, han vilde jo hjælpe sig selv, sa han. Så skulde han nu
lægge i ovnen også; og så har han skruet spjeldet for, så
hele værelset er ble't fuldt af røg. Uf, der var en stank,
slig at--

HJALMAR.
Å nej da.

GINA.
Men så kommer det bedste; for så skal han nu slukke, og så
slår han alt vaskevandet ind i ovnen, så gulvet driver over
af det værste svineri.

HJALMAR.
Det var da kedeligt.

GINA.
Jeg har nu fåt portkonen op til at skure efter ham, den
grisen; men der blir ikke værendes der inde før i
eftermiddag.

HJALMAR.
Hvor har han så gjort af sig imens?

GINA.
Han gik ud lidt, sa' han.

HJALMAR.
Jeg var også inde hos ham et øjeblik--efter du var gåt.

GINA.
Jeg hørte det. Du har jo bedt ham ind til frokost.

HJALMAR.
Bare sådan en liden smule formiddagsfrokost, forstår du. Det
er jo første dagen--; vi kan ikke godt undgå det. Du har
vel altid noget i huset.

GINA.
Jeg får jo se at finde lidt.

HJALMAR.
Men lad det endelig ikke bli' for knapt. For Relling og
Molvik kommer nok også herop, tror jeg. Jeg traf just
Relling på trappen, ser du, og så måtte jeg jo--

GINA.
Nå, skal vi ha' de to også?

HJALMAR.
Herre gud,--et par stykker mere eller mindre; det gør da
hverken fra eller til.

Gamle EKDAL (åbner sin dør og ser ind).
Hør her, du Hjalmar--(bemærker Gina.) Nå så.

GINA.
Er det noget, som bedstefar vil ha'?

EKDAL.
Å nej; det kan være det samme. Hm!

(går ind igen.)

GINA (tar kurven).
Pas endelig godt på ham, så han ikke går ud.

HJALMAR.
Ja, ja, det skal jeg nok.--Hør du, Gina; lidt sildesalat
vilde være svært bra'; for Relling og Molvik har nok været
ude på rangel inat.

GINA.
Bare de ikke kommer for snart over mig, så--

HJALMAR.
Nej visst ikke; gi' du dig tid.

GINA.
Ja ja da; og så kan jo du få arbejde lidt imens.

HJALMAR.
Jeg sidder jo og arbejder! Jeg arbejder jo alt, hvad jeg
årker!

GINA.
For så har du det fra hånden, ser du.

(hun går med kurven ud i køkkenet.)

HJALMAR (sidder en stund og pensler på fotografiet; det går
trægt og med ulyst).

EKDAL (kikker ind, ser rundt om i atelieret og siger
dæmpet):
Har du det travlt, du?

HJALMAR.
Ja, jeg sidder jo her og stræver med disse billederne--

EKDAL.
Ja ja, gud bevar's--når du har det så travlt, så--. Hm!

(går ind igen; døren blir stående åben.)

HJALMAR (fortsætter en stund i taushed; derpå lægger han
penselen fra sig og går hen til døren).
Har du det travlt, far?

EKDAL (brummer indenfor).
Når du har det travlt, så har jeg det også travlt. Hm!

HJALMAR.
Ja ja da.

(går til sit arbejde igen.)

EKDAL (lidt efter, kommer atter frem i døren).
Hm; ser du, Hjalmar, så svært travlt har jeg det jo ikke.

HJALMAR.
Jeg synes du sad og skrev.

EKDAL.
For fanden, kan ikke han, Gråberg, vente en dags tid eller
to? Det står da ikke om livet ved jeg.

HJALMAR.
Nej; og du er da ikke nogen træl heller.

EKDAL.
Og så var det dette her andet derinde--

HJALMAR.
Ja, det var just det. Vil du kanske derind? Skal jeg lukke
op for dig?

EKDAL.
Vilde rigtig ikke være af vejen.

HJALMAR (rejser sig).
For så havde vi det fra hånden.

EKDAL.
Just så, ja. Skal jo være færdig til imorgen tidlig. For det
er jo imorgen? Hm?

HJALMAR.
Ja visst er det imorgen.

(Hjalmar og Ekdal skyver hver sin halvdør til side.
Morgensolen skinner derind gennem taggluggerne; nogle duer
flyver frem og tilbage, andre går og kurrer på stilladserne;
hønsene kagler en gang imellem længere inde på loftet.)

HJALMAR.
Nå, så får du gå ivej da, far.

EKDAL (går indenfor).
Kommer ikke du med?

HJALMAR.
Jo, ved du hvad,--jeg tror næsten--(ser Gina i
køkkendøren.) Jeg? Nej, jeg har ikke tid; jeg må arbejde.--
Men så var det mekanismen--

(Han trækker i en snor; indefra glider ned et forhæng, hvis
nedre del består af en stribe gammel sejldug, resten,
oventil, af et stykke udspændt fiskegarn. Loftsgulvet er
således ikke længer synligt.)

HJALMAR (går hen til bordet).
Se så; nu kan jeg da vel få sidde i fred en stund.

GINA.
Skulde han nu der ind og grassere igen?

HJALMAR.
Var det kanske bedre, om han havde rendt ned til madam
Eriksen? (sætter sig.) Er det noget, du vil? Du sa' jo--

GINA.
Jeg vilde bare spørge, om du tror, vi kan dække
frokostbordet her?

HJALMAR.
Ja, her har da vel ikke meldt sig nogen så tidlig?

GINA.
Nej, jeg venter ikke andre end de to kæresterne, som skal
sidde sammen.

HJALMAR.
Fanden, at ikke de kunde sidde sammen en anden dag!

GINA.
Nej, snille Ekdal, dem har jeg bestilt til efter middag, når
du sover.

HJALMAR.
Nå, så er det jo bra'. Ja, så spiser vi her.

GINA.
Ja ja da; men det haster ikke med at dække endnu; du kan
godt bruge bordet en stund til.

HJALMAR.
Å jeg synes, du ser, jeg sidder her og bruger bordet alt det
jeg kan!

GINA.
For så er du fri siden, ser du.

(går ud i køkkenet igen.)

(kort ophold.)

EKDAL (i loftsdøren, indenfor garnet).
Hjalmar!

HJALMAR.
Nå?

EKDAL.
Er ræd, vi kommer til at flytte vandtrauget lige vel.

HJALMAR.
Ja, det er jo det, jeg har sagt hele tiden.

EKDAL.
Hm--hm--hm.

(går fra døren igen.)

HJALMAR (arbejder lidt, skotter mod loftet og rejser sig
halvt).

(Hedvig kommer ind fra køkkenet.)

HJALMAR (sætter sig hurtig ned igen).
Hvad er det du vil?

HEDVIG.
Jeg vilde bare ind til dig, far.

HJALMAR (lidt efter).
Jeg synes, du går sådan og snuser omkring. Skal du passe på
kanske?

HEDVIG.
Nej slet ikke det.

HJALMAR.
Hvad tar mor sig til derude nu?

HEDVIG.
Å, mor står midt oppe i sildesalaten, hun (går hen til
bordet.) Er det ikke en liden ting, som jeg kunde hjælpe dig
med, far?

HJALMAR.
Å nej. Det er bedst, jeg bli'r alene om det alt sammen,--
så længe kræfterne slår til. Det har ingen nød, Hedvig; når
bare din far må få beholde sin helse, så--

HEDVIG.
Å nej, far; nu skal du ikke snakke så stygt.

(Hun går lidt omkring:, standser ved døråbningen og ser ind
i loftsrummet.)

HJALMAR.
Hvad er det, han tar sig for, du?

HEDVIG.
Det skal visst bli' en ny vej op til vandtrauget.

HJALMAR.
Aldrig i verden klarer han det på egen hånd! Og så skal jeg
være fordømt til at sidde her--!

HEDVIG (går hen til ham).
Lad mig få penselen, far; jeg kan nok.

HJALMAR.
Å snak; du bare fordærver øjnene med det.

HEDVIG.
Langt ifra. Kom her med penselen.

HJALMAR (rejser sig).
Ja, det vilde jo ikke vare mere end et minut eller to.

HEDVIG.
Pyt, hvad skulde det så gøre? (tar penselen.) Se så. (sætter
sig.) Og her har jeg et at se efter.

HJALMAR.
Men ikke fordærv øjnene! Hører du det? Jeg vil ikke ha'
noget ansvar; du må selv ta' ansvaret på dig,--det siger
jeg dig.

HEDVIG (retoucherer).
Ja ja, det skal jeg nok.

HJALMAR.
Du er svært flink, Hedvig. Bare et par minutter, forstår du.

(Han smyger sig gennem kanten af forhænget ind på loftet.
Hedvig sidder ved sit arbejde. Hjalmar og Ekdal høres at
disputere derinde.)

HJALMAR (kommer frem indenfor garnet).
Hedvig, å ræk mig den knibetangen, som ligger på hylden. Og
så hugjernet, du. (vender sig indover.) Jo, nu skal du bare
se, far. Lad mig da først få lov til at vise dig, hvorledes
jeg mener det!  Hedvig (har hentet det forlangte værktøj fra
reolen og stikker det ind til ham)

HJALMAR.
Så tak. Jo, det var nok godt, jeg kom, du.

(går fra døråbningen; de snedkrer og passiarer derinde.)

HEDVIG (blir stående og ser på dem. En stund efter banker
det på gangdøren; hun lægger ikke mærke til det).

GREGERS WERLE (barhodet og uden overtøj, kommer ind og
standser lidt ved døren).
Hm--!

HEDVIG (vender sig og går imod ham).
God morgen. Vær så god, kom nærmere.

GREGERS.
Tak. (ser mod loftet.) De lader til at ha' arbejdsfolk i
huset.

HEDVIG.
Nej, det er bare far og bedstefar. Nu skal jeg sige til.

GREGERS.
Nej, nej, gør ikke det; jeg vil heller vente lidt.

(sætter sig i sofaen.)

HEDVIG.
Her er så uryddigt--(vil ta' fotografierne bort.)

GREGERS.
Å lad bare ligge. Er det billeder, som skal gøres i stand?

HEDVIG.
Ja, det er lidt, jeg skulde hjælpe far med.

GREGERS.
Lad endelig ikke mig forstyrre Dem.

HEDVIG.
Å nej.

(Hun flytter sagerne hen til sig og sætter sig til at
arbejde; Gregers ser imens på hende i taushed.)

GREGERS.
Har vildanden sovet godt i nat?

HEDVIG.
Jo tak, jeg tror visst det.

GREGERS (vendt mod loftsrummet).
Ved dagslys ser det ganske anderledes ud end igår i
måneskin.

HEDVIG.
Ja, det kan være så svært forskelligt. Om morgenen ser det
anderledes ud end om eftermiddagen; og når det regner, ser
det anderledes ud, end når det er godt vejr.

GREGERS.
Har De lagt mærke til det?

HEDVIG.
Ja, for det ser en jo.

GREGERS.
Holder De også gerne til der inde hos vildanden?

HEDVIG.
Ja, når det lar sig gøre, så--

GREGERS.
Men De har sagtens ikke så megen fritid; De går vel på
skolen.

HEDVIG.
Nej, ikke nu længer; for far er ræd, jeg skal fordærve
øjnene.

GREGERS.
Nå, så læser han altså selv med Dem.

HEDVIG.
Far har lovet, at han vilde læse med mig; men han har ikke
fåt tid til det endnu.

GREGERS.
Men er der da ikke nogen anden, som hjælper Dem lidt?

HEDVIG.
Jo, det er kandidat Molvik; men han er ikke altid slig,
rigtig--sådan--

GREGERS.
Er han fuld da?

HEDVIG.
Han er visst det.

GREGERS.
Nå, så har De jo tid til noget af hvert. Og der inde, der er
det vel som en verden for sig selv, der,--kan jeg tænke?

HEDVIG.
Så rent for sig selv. Og så er der så mange underlige ting.

GREGERS.
Så?

HEDVIG.
Ja, der er store skabe med bøger i; og i mange af de bøgerne
er der billeder.

GREGERS.
Aha!

HEDVIG.
Og så er der et gammelt skatol med skuffer og klaffer i, og
et stort ur med figurer, som er til at komme frem. Men det
uret går ikke længer.

GREGERS.
Tiden er altså gåt istå derinde--hos vildanden.

HEDVIG.
Ja. Og så er der gamle farveskrin og sligt noget; og så alle
bøgerne.

GREGERS.
Og de bøgerne læser De vel i?

HEDVIG.
Å ja, når jeg kan komme til. Men de fleste er på engelsk; og
det skønner jeg ikke. Men så ser jeg på billederne.--Der
er en svært stor bog, som heder «Harrysons History of
London»; den er visst 100 år gammel; og den er der så
umådelig mange billeder i. Foran står afbildet døden med et
timeglas, og en jomfru. Det synes jeg er fælt. Men så er der
alle de andre billederne med kirker og slotte og gader og
store skibe, som sejler på havet.

GREGERS.
Men sig mig, hvor har De fåt alle de rare sagerne fra?

HEDVIG.
Å her har engang bodd en gammel sjøkaptejn, og han har ført
dem hjem. De kaldte ham «den fly vendes Hollænderen». Og det
er underligt; for det var ikke nogen Hollænder.

GREGERS.
Ikke det?

HEDVIG.
Nej. Men så blev han borte tilsidst; og så er alt det ble't
stående efter ham.

GREGERS.
Hør, sig mig nu,--når De sidder der inde og ser på
billeder, får De så ikke lyst til at komme ud og se på den
store rigtige verden selv?

HEDVIG.
Nej da! Jeg vil altid bli' her hjemme og hjælpe far og mor.

GREGERS.
Med at gøre fotografier istand?

HEDVIG.
Nej, ikke med det alene. Aller helst vilde jeg lære at
gravere slige billeder, som de, der står i de engelske
bøgerne.

GREGERS.
Hm; hvad siger Deres far til det?

HEDVIG.
Jeg tror ikke far liker det; for far er så underlig i sligt.
Tænk, han snakker om, at jeg skal lære kurvfletning og
stråfletning! Men det synes jeg da ikke kan være noget.

GREGERS.
Å nej, det synes ikke jeg heller.

HEDVIG.
Men far har jo ret i det, at havde jeg lært at flette kurve,
så kunde jeg nu ha' gjort den nye kurven til vildanden.

GREGERS.
Det kunde De, ja; og De var jo også nærmest til det.

HEDVIG.
Ja; for det er min vildand.

GREGERS.
Ja, det er jo det.

HEDVIG.
Jaha; jeg ejer den. Men far og bedstefar får lånt den så
tidt de vil.

GREGERS.
Så; hvad bruger de den da til?

HEDVIG.
Å, de steller med den og bygger for den, og sådant noget.

GREGERS.
Kan tænke det; for vildanden er vel den aller fornemste der
inde.

HEDVIG.
Ja det er hun da; for det er jo en rigtig, vild fugl. Og så
er det så synd i hende; hun har ingen at holde sig til, hun,
stakker.

GREGERS.
Har ingen familje ligesom kaninerne.--

HEDVIG.
Nej. Hønsene har jo også så mange, som de har været
kyllinger sammen med; men hun er kommen så rent bort fra
alle sine, hun. Og så er det jo alt det svært forunderlige
ved vildanden. Der er ingen, som kender hende; og ingen, som
ved, hvor hun er fra heller.

GREGERS.
Og så har hun været på havsens bund.

HEDVIG (ser flygtig hen på ham, undertrykker et smil og
spør):
Hvorfor siger De havsens bund?

GREGERS.
Hvad skulde jeg ellers sige?

HEDVIG.
De kunde sige havets bund--eller havbunden.

GREGERS.
Å, kan jeg ikke lige så godt sige havsens bund?

HEDVIG.
Jo; men for mig høres det så underligt, når andre mennesker
siger havsens bund.

GREGERS.
Hvorfor det da? Sig mig hvorfor.

HEDVIG.
Nej, jeg vil ikke; for det er noget så dumt.

GREGERS.
Å nej visst ikke. Sig mig nu, hvorfor De smilte.

HEDVIG.
Det er fordi, at altid, når jeg sådan med én gang--i en
fart--kommer til at huske på det der inde, så synes jeg
altid, at hele rummet og alt sammen heder «havsens bund».--
Men det er jo så dumt.

GREGERS.
Det skal De slet ikke sige.

HEDVIG.
Jo, for det er jo bare et loft.

GREGERS (ser fast på hende).
Er De så viss på det?

HEDVIG (forbauset).
At det er et loft!

GREGERS.
Ja, ved De det så sikkert?

HEDVIG (tier og ser på ham med åben mund).
(Gina kommer med dækketøj fra køkkenet.)

Gresrers (rejser sig).
Jeg er nok kommet for tidlig over Dem.

GINA.
Ået steds må De jo være; og nu er det snart færdig også. Ryd
af bordet, Hedvig.

(Hedvig ryder op; hun og Gina dækker under det følgende.
Gregers sætter sig i lænestolen og blader i et album.)

GREGERS.
Jeg hører, De kan retouchere, fru Ekdal.

GINA (med et sideblik).
Jaha, jeg kan det.

GREGERS.
Det traf sig da rigtig heldigt.

GINA.
Hvorledes heldig?

GREGERS.
Siden Ekdal blev fotograf, mener jeg.

HEDVIG.
Mor kan også fotografere.

GINA.
Å ja, jeg har nok fåt lære mig til den kunsten.

GREGERS.
Så er det kanske Dem, som driver forretningen?

GINA.
Ja, når ikke Ekdal har tid selv, så--

GREGERS.
Han er sagtens så opta't af sin gamle far, han, kan jeg
tænke.

GINA.
Ja, og så er det da ikke noget for en slig mand, som Ekdal,
at gå her og ta' potrætter af kreti og preti.

GREGERS.
Det synes jeg også; men når han nu engang er slåt ind på den
vejen, så--

GINA.
Herr Werle kan da vel tænke sig det, at Ekdal ikke er som en
af de almindelige fotograferne.

GREGERS.
Nå så alligevel! Men--?

(Et skud fyres af inde på loftet.)

GREGERS (farer op).
Hvad er det!

GINA.
Uf, nu skyder de igen!

GREGERS.
Skyder de også?

HEDVIG.
De går på jagt.

GREGERS.
Hvad for noget! (henne ved loftsdøren.) Går du på jagt,
Hjalmar?

HJALMAR (indenfor garnet).
Er du kommen? Det vidste jeg ikke af; jeg var så opta't--.
(tu Hedvig.) Og du, som ikke siger os til!

(kommer ind i atelieret.)

GREGERS.
Går du og skyder inde på loftet?

HJALMAR (viser en dobbeltløbet pistol).
Å, det er bare med denne her.

GINA.
Ja, du og gamle-far kommer nok engang til at gøre en ulykke
med den pigstolen.

HJALMAR (ærgerlig).
Jeg tror, jeg har sagt, at et sådant skydevåben heder en
pistol.

GINA.
Å, det er da ikke stort bedre, det, synes jeg.

GREGERS.
Så du er altså ble't jæger, du også, Hjalmar?

HJALMAR.
Bare lidt kaninjagt en gang imellem. Det er mest for fars
skyld, kan du skønne.

GINA.
Mandfolk er nu så underlige, de; de skal altid ha' noget at
dividere sig med.

HJALMAR (arrig).
Ja rigtig, ja; vi skal altid ha' noget at divertere os med.

GINA.
Ja det er jo akkurat det jeg siger.

HJALMAR.
Nå; hm! (tu Gregers.) Jo, ser du, og så træffer det sig så
heldigt, at loftet ligger slig til, at ingen kan høre det,
når vi skyder. (lægger pistolen på den øverste reolhylde.)
Ikke rør pistolen, Hedvig! Det ene løbet er ladt; husk på
det.

GREGERS (ser ind gennem garnet).
Jagtgevær har du også, ser jeg.

HJALMAR.
Det er fars gamle gevær. Det kan ikke skydes med længer; for
der er noget galt fat med låsen. Men det er ganske morsomt
at ha' det alligevel; for vi kan ta' det fra hinanden og
gøre det rent en gang imellem og smøre det med benfedt og
skrue det sammen igen--. Ja, det er jo mest far, som pusler
med sligt noget.

HEDVIG (henne ved Gregers).
Nu kan De da rigtig se vildanden.

GREGERS.
Jeg står just og ser på den. Hun hænger lidt med den ene
vingen, synes jeg.

HJALMAR.
Nå, det er da ikke så underligt; hun har jo været skamskudt.

GREGERS.
Og så slæber hun lidt på foden. Eller er det ikke så?

HJALMAR.
Kanske en bitte liden smule.

HEDVIG.
Ja, for det var den foden, som hunden bed hende i.

HJALMAR.
Men hun har slet ingen lyde og mén for resten; og det er
virkelig mærkværdigt for en, som har fåt en ladning haggel i
kroppen og som har været mellem hundetænder--

GREGERS (med et øjekast til Hedvig).
--og som har været på havsens bund--så længe.

HEDVIG (smiler).
Ja.

GINA (steller ved bordet).
Den velsignede vildanden, ja. Den gøres der da krusifikser
nok for.

HJALMAR.
Hm;--er det snart dækket kanske?

GINA.
Ja straks på timen. Hedvig, nu må du komme og hjælpe mig.

(Gina og Hedvig går ud i køkkenet.)

HJALMAR (halv højt).
Jeg tror ikke, det er værdt, du står der og ser på far; han
liker det ikke.

GREGERS. (går fra loftsdøren).

HJALMAR.
Og så er det bedst jeg stænger, før de andre kommer ind.
(skrammer med hændeme.) Hysch--hysch; Vil I væk med jer!
(i det han hejser forhænget op og trækker døren sammen.)
Disse her remedierne er min egen opfindelse. Det er virkelig
ganske morsomt at ha' sligt noget at stelle med og gøre i
stand, når det går i stykker. Og så er det desuden aldeles
nødvendigt, ser du; for Gina vil ikke gerne ha' kaniner og
høns ind i atelieret.

GREGERS.
Nej, nej; og det er kanske din kone, som står for styret
her?

HJALMAR.
Jeg overlader hende i almindelighed de løbende forretninger;
for så kan jeg imens ty ind i dagligstuen og tænke over de
ting, som vigtigere er.

GREGERS.
Hvad er det egentlig for ting, du Hjalmar?

HJALMAR.
Jeg undrer mig over, at du ikke har spurgt om det før. Eller
kanske du ikke har hørt tale om opfindelsen?

GREGERS.
Opfindelsen? Nej.

HJALMAR.
Så? Du har ikke det? Å nej, der oppe i skogtrakterne og
ødemarkerne--

GREGERS.
Du har altså gjort en opfindelse!

HJALMAR.
Ikke ganske gjort den endnu; men jeg holder på med det. Du
kan jo nok tænke dig, at da jeg beslutted at offre mig for
fotografien, så var det ikke for at gå her og ta' portrætter
af alskens hverdagsmennesker.

GREGERS.
Nej, nej, det sa' også din kone nu nylig.

HJALMAR.
Jeg svor, at skulde jeg vie mine kræfter til den håndtering,
så skulde jeg også hæve den så højt, at den blev både til en
kunst og til en videnskab. Og så beslutted jeg at gøre den
mærkelige opfindelsen.

GREGERS.
Og hvad består så den opfindelsen i? Hvad går den ud på?

HJALMAR.
Ja, kære, du må ikke spørge således om enkeltheder endnu.
Det tar tid, ser du. Og så skal du ikke tro det er
forfængelighed, som driver mig. Jeg arbejder visselig ikke
for min egen skyld. Å nej, det er livsopgaven, som står for
mig nat og dag.

GREGERS.
Hvilken livsopgave da?

HJALMAR.
Glemmer du gubben med sølvhåret?

GREGERS.
Din stakkers far; ja, men hvad kan du egentlig gøre for ham?

HJALMAR.
Jeg kan opvække hans selvfølelse fra de døde, i det jeg
hæver det ekdalske navn til ære og værdighed igen.

GREGERS.
Det er altså din livsopgave.

HJALMAR.
Ja. Jeg vil redde den skibbrudne mand. For skibbrud led han
allerede da uvejret brød løs over ham. Da disse forfærdelige
undersøgelserne stod på, var han ikke længer sig selv.
Pistolen der henne, du,--den, som vi bruger til at skyde
kaniner med,--den har spillet en rolle i den ekdalske
slægts tragedie.

GREGERS.
Pistolen! Så?

HJALMAR.
Da dommen var afsagt og han skulde sættes fast,--da havde
han pistolen i sin hånd--

GREGERS.
Havde han--!

HJALMAR.
Ja; men han turde ikke. Han var fejg. Så forkommet, så
ruineret på sjælen var han ble't allerede dengang. Å, kan du
begribe det? Han, en militær, han, som havde skudt ni
bjørne, og som stammed ned fra to oberstløjtnanter,--ja,
fra den ene efter den anden, naturligvis--. Kan du begribe
det, Gregers?

GREGERS.
Ja, jeg begriber det godt.

HJALMAR.
Jeg ikke. Og så greb pistolen atter ind i vor slægts
historie. Da han havde fåt den grå klædning på og sad under
lås og lukke,--å, det var forfærdelige tider for mig, kan
du tro. Jeg havde rullegardinerne nede for begge mine
vinduer. Når jeg kikked ud, så jeg, at solen skinned som den
plejer. Jeg begreb det ikke. Jeg så menneskene gå på gaden
og le og snakke om ligegyldige ting. Jeg begreb det ikke.
Jeg syntes, at hele tilværelsen måtte stå stille ligesom
under en solformørkelse.

GREGERS.
Slig følte jeg det også, da mor var død.

HJALMAR.
I en sådan stund havde Hjalmar Ekdal pistolen rettet mod sit
eget bryst.

GREGERS
Du tænkte også på at--!

HJALMAR.
Ja.

GREGERS.
Men du skød ikke?

HJALMAR.
Nej. I det afgørende øjeblik vandt jeg sejr over mig selv.
Jeg blev i live. Men du kan tro, der hører mod til at vælge
livet under de vilkår.

GREGERS.
Ja, det er som man tar det.

HJALMAR.
Jo, ubetinget, du. Men det var bedst så; for nu gør jeg
snart opfindelsen; og da tror doktor Relling, ligesom jeg,
at far kan få lov til at bære uniformen igen. Jeg vil fordre
det som min eneste løn.

GREGERS.
Så det er det med uniformen, som han--?

HJALMAR.
Ja, det er det, han mest higer og stunder efter. Du kan ikke
forestille dig, hvorledes det skærer mig i hjertet for ham.
Hver gang vi fejrer en liden familjefest--som Ginas og min
bryllupsdag, eller hvad det nu kan være--da træder
oldingen her ind iført sin løjtnantsuniform fra lykkens
dage. Men banker det så bare på gangdøren,--for han tør jo
ikke vise sig for fremmede, ved du,--da piler han ind i
sit kammers igen, så fort som de gamle ben vil bære ham.
Sligt er sønderslidende for et sønnehjerte at se på, du!

GREGERS.
Hvad tid omtrent tror du den opfindelsen kan bli' færdig?

HJALMAR.
Nej, herre gud, du må ikke spørge mig om sådanne enkeltheder
som tiden. En opfindelse, det er noget, som en ikke helt og
holdent er herre over selv. Det kommer for en stor del an på
inspirationen,--på en indskydelse,--og det er næsten
umulig på forhånd at beregne, hvad tid den indtræder.

GREGERS.
Men fremad går det da vel?

HJALMAR.
Ja visst går det fremad. Jeg tumler hver eneste dag med
opfindelsen; den fylder mig. Hver eftermiddag, når jeg har
spist, lukker jeg mig inde i dagligstuen, hvor jeg kan
gruble i ro. Men man må bare ikke jage på mig; for det
nytter ikke til noget; det siger Relling også.

GREGERS.
Og du synes ikke, at alle de anstalterne der inde på loftet
dra'r dig bort og spreder dig for meget?

HJALMAR.
Nej, nej, nej; tvert imod. Du må ikke sige noget sådant. Jeg
kan da ikke evig og altid gå her og hænge over de samme
anstrængende tankerne. Jeg må ha' noget ved siden af, som
kan fylde ventetiden ud. Inspirationen, indskydelsen, ser
du,--når den kommer, så kommer den alligevel.


GREGERS.
Min kære Hjalmar, jeg tror næsten, du har noget af vildanden
i dig.

HJALMAR.
Af vildanden? Hvorledes det, mener du?

GREGERS.
Du har dukket under og bidt dig fast i bundgræsset.

HJALMAR.
Sigter du kanske til det næsten dødbringende skud, som har
rammet far i vingen--og mig også?

GREGERS.
Ikke nærmest til det. Jeg vil ikke sige, at du er skamskudt;
men du er kommet ud i en forgiftig sump, Hjalmar; du har fåt
en snigende sot i kroppen, og så er du gåt tilbunds for at
dø i mørke.

HJALMAR.
Jeg? Dø i mørke! Nej, ved du hvad, Gregers, du skal virkelig
la' være med slig snak.

GREGERS.
Vær bare rolig; jeg skal nok se at få dig op igen. For jeg
har også fåt en livsopgave nu, ser du; jeg fik den igår.

HJALMAR.
Ja det kan gerne være; men du skal bare la' mig bli udenfor.
Jeg kan forsikkre dig, at--fraregnet min let forklarlige
melankoli naturligvis--så befinder jeg mig så vel, som
noget menneske kan ønske det.

GREGERS.
At du det gør, det kommer også af forgiften.

HJALMAR.
Nej, kære snille Gregers, snak nu ikke mere om sot og
forgift; jeg er slet ikke vant til den slags samtaler; i mit
hus snakker man aldrig til mig om uhyggelige ting.

GREGERS.
Nej, det skal du nok få mig til at tro.

HJALMAR.
Nej, for jeg har ikke godt af det. Og her er ingen sumpluft,
som du udtrykker dig. I den fattige fotografs hjem er taget
lavt, det ved jeg nok,--og mine kår er ringe. Men jeg er
en opfinder, du,--og jeg er familjeforsørger tillige. Det
bærer mig oppe over de små vilkår.--Ah, der kommer de med
frokosten!

(Gina og Hedvig bringer ølflasker, brændevinskaraffel,
glasse og andet tilbehør. I det samme kommer Relling og
Molvik ind fra gangen; de er begge uden hat og overtøj;
Molvik er sortklædt.)

GINA (sætter sagerne på bordet).
Nå, de to kommer da rigtig til rette tid.

RELLING.
Molvik bildte sig ind, at han kunde lugte sildesalat, og så
var han ikke til at holde.--Godmorgen for anden gang,
Ekdal.

HJALMAR.
Gregers, må jeg forestille dig kandidat Molvik; doktor--,
ja, Relling kender du jo?

GREGERS.
Ja, så løselig.

RELLING.
Å, det er herr Werle junior. Ja, vi to har været i totterne
på hinanden oppe på Højdalsværket. De er nok netop flyttet
ind?

GREGERS.
Jeg flytted ind nu imorges.

RELLING.
Og nedenunder bor Molvik og jeg, så De har ikke langt til
doktor og prest, om De skulde få brug for slige nogen.

GREGERS.
Tak, det kunde nok hænde; for igår var vi tretten til bords.

HJALMAR.
Å, kom nu ikke ind på det uhyggelige igen!

RELLING.
Du kan ta' det med ro, Ekdal; for dig træffer det s'gu ikke.

HJALMAR.
Det vil jeg ønske for min familjes skyld. Men la' os nu
sætte os og spise og drikke og være glade.

GREGERS.
Skal vi ikke vente på din far?

HJALMAR.
Nej, han vil ha' sit ind til sig siden. Kom så!

(Herrerne sætter sig; til frokostbordet, spiser og drikker.
Gina og Hedvig går ud og ind og varter op.)

RELLING.
Igår var Molvik stygt på støvlerne, fru Ekdal.

GINA.
Så? Igår igen?

RELLING.
Hørte De ham ikke, da jeg kom hjem med ham mat?

GINA.
Nej, jeg kan ikke sige det.

RELLING.
Det var bra'; for inat var Molvik fæl.

GINA.
Er det sandt, Molvik?

Molvik.
La' os slå en streg over nattens hændelser. Sligt afhænger
jo ikke af mit bedre jeg.

RELLING (til Gregers).
Det kommer over ham som en indskydelse; og så må jeg ud med
ham på rangel. For kandidat Molvik er dæmonisk, ser De.

GREGERS.
Dæmonisk?

RELLING.
Molvik er dæmonisk, ja.

GREGERS.
Hm.

RELLING.
Og dæmoniske naturer er ikke skabt til at gå lige på benene
gennem verden; de må ud på afveje en gang iblandt.--Nå, og
De holder altså ud der oppe på det fæle svarte værket endnu?

GREGERS.
Jeg har holdt ud indtil nu.

RELLING.
Og fik De så inkasseret den fordringen, De gik omkring med?

GREGERS.
Fordringen? (forstår ham.) Nå så.

HJALMAR.
Har du inkasseret fordringer, Gregers?

GREGERS.
Å snak.

RELLING.
Jo såmænd har han så; han gik omkring i alle
husmandshytterne og præsenterte noget, som han kaldte «den
ideale fordring».

GREGERS.
Jeg var ung dengang.

RELLING.
De har ret i det; De var svært ung. Og den ideale fordringen
--den fik De da aldrig honoreret så længe jeg var der oppe.

GREGERS.
Ikke siden heller.

RELLING.
Nå, så er De vel ble't så klog at slå lidt af på beløbet da,
kan jeg tænke.

GREGERS.
Aldrig når jeg står foran et ægte, virkeligt menneske.

HJALMAR.
Nej, det synes jeg jo er ganske rimeligt.--Lidt smør,
Gina.

RELLING.
Og så et stykke flæsk til Molvik.

Molvik.
Uh, ikke flæsk!

(Det hanker på loftsdøren.)

HJALMAR.
Luk op, Hedvig; far vil ud.

(Hedvig går hen og åbner på klem; gamle Ekdal kommer ind med
et friskt kaninskind; hun lukker efter ham.)

EKDAL.
God morgen, mine herrer! Har havt god jagt idag. Har skudt
en stor en.

HJALMAR.
Og så har du flådd den før jeg kom--!

EKDAL.
Har saltet den også. Det er godt, mørt kød, det kaninkødet;
og så er det sødt; smager som sukker. God appetit, mine
herrer!

(går ind i sit værelse.)

MOLVIK (rejser sig).
Undskyld--; jeg kan ikke--; jeg må ned som snarest--

RELLING.
Drik sodavand, menneske!

MOLVIK (skynder sig).
Uh--uh!

(ud gennem gangdøren.)

RELLING (til Hjalmar).
Lad os tømme en dram for den gamle jægersmand.

HJALMAR (klinker med ham).
For idrætsmanden på gravens bred, ja.

RELLING.
For den gråhærdede--. (drikker.) Ja, sig mig,--er det
gråt hår, han har, eller er det hvidt?

HJALMAR.
Det er visst så midt imellem; for resten har han nok ikke
ret mange hårstrå igen på sin isse.

RELLING.
Nå, med forlorent kommer man også igennem verden. Ja, du er
da i grunden en lykkelig mand, du Ekdal; du har denne vakkre
livsopgaven at stræve for--

HJALMAR.
Og jeg stræver også, kan du tro.

RELLING.
Og så har du din flinke kone, som lunter så lunt ud og ind
på filtsko og vagger i hofterne og hygger og steller for
dig.

HJALMAR.
Ja, Gina--(nikker til hende.) du er en bra' ledsagerinde,
at ha' med på livsvejen, du.

GINA.
Å sid nu ikke der og ressensér om mig.

RELLING.
Og så din Hedvig, du Ekdal?

HJALMAR (bevæget).
Barnet, ja! Barnet først og fremst. Hedvig, kom hid til mig.
(stryger hende over håret.) Hvad er det for en dag imorgen,
du?

HEDVIG (rusker i ham).
Å nej, du skal ikke sige noget, far!

HJALMAR.
Det stinger mig som en kniv igennem hjertet, når jeg tænker
på, at det skal bli' så ringe; bare en liden festlig
tilstelning inde på loftet--

HEDVIG.
Å men det blir just dejligt, det!

RELLING.
Og vent så bare til den mærkelige opfindelsen kommer til
verden, Hedvig!

HJALMAR.
Ja da--da skal du se! Hedvig, jeg har besluttet at sikkre
din fremtid. Du skal få det godt så længe du lever. Jeg vil
forlange noget for dig, et eller andet. Det skal være den
fattige opfinders eneste løn.

HEDVIG (hvisker med armen om hans hals).
Å du snille, snille far!

RELLING (til Gregers).
Nå, synes De ikke ganske bra' om det, til en forandring, at
sidde ved et godt besat bord i en lykkelig familjekreds?

HJALMAR.
Ja, disse timer ved bordet sætter jeg virkelig pris på.

GREGERS.
Jeg, for min del, trives ikke i sumpluft.

RELLING.
Sumpluft?

HJALMAR.
Å kom nu ikke med den snak igen!

GINA.
Her er, ved gud, ingen sumplugt, herr Werle; for jeg lufter
såmænd ud hver evige dag.

GREGERS (går fra bordet).
Den stank, jeg mener, den lufter De visst ikke ud.

HJALMAR.
Stank!

GINA.
Ja, hvad synes du, Ekdal!

RELLING.
Om forladelse,--det skulde vel ikke være Dem selv, som
bringer stanken med der oppe fra gruberne?

GREGERS.
Det kunde ligne Dem at kalde for stank, hvad jeg bringer ind
i huset.

RELLING (går hen til ham).
Hør, herr Werle junior, jeg har Dem stærkt mistænkt for, at
De går med «den ideale fordring» uforkortet i baglommen
endnu.

GREGERS.
I brystet går jeg med den.

RELLING.
Ja, hvor fanden De så har den, så vil jeg ikke rå' Dem til
at spille inkassator her, så længe jeg er inde.

GREGERS.
Og hvis jeg gør det alligevel?

RELLING.
Så kommer De på hodet ned over trapperne; nu ved De det.

HJALMAR (rejser sig).
Nej men, Relling!

GREGERS.
Ja, kast De mig bare ud--.

GINA (går imellem dem).
Det får De ikke lov til, Relling. Men det må jeg sige Dem,
herr Werle, at De, som gjorde alt det fæle inde i
kakkelovnen Deres, De skulde ikke komme til mig og snakke om
stank.

(Det banker på gangdøren.)

HEDVIG.
Mor, der er nogen, som banker.

HJALMAR.
Se så; nu skal vi ha' det rend også!

GINA.
La' bare mig--. (går hen og åtmer dåren, studser, farer
sammen og viger tilbage.) Åh! Uf da!

(Grosserer Werle, i pelsfrakke, træder et skridt indenfor.)

WERLE.
Be'r undskylde; men min søn skal nok bo her i huset.

GINA (svælger vejret).
Ja.

HJALMAR (går nærmere).
Vil ikke herr grossereren være så artig--?

WERLE.
Tak; jeg ønsker blot at tale med min søn.

GREGERS.
Ja, hvad godt? Her står jeg.

WERLE.
Jeg ønsker at tale med dig i dit værelse.

GREGERS.
I mit værelse--nå--

(vil gå.)

GINA.
Nej, der er, ved gud, ikke i den stand at--

WERLE.
Nå, så ude på gangen da; jeg ønsker en samtale under fire
øjne.

HJALMAR.
Det kan ske her, herr grosserer. Kom ind i dagligstuen,
Relling.

(Hjalmar og Relling går ind til højre; Gina tar Hedvig med
sig ud i køkkenet.)

GREGERS (efter et kort ophold).
Ja, nu er vi altså under fire øjne.

WERLE.
Du lod falde nogen yttringer igår aftes--. Og såsom du nu
har lejet dig ind hos Ekdals, så må jeg næsten formode, at
du har et eller andet i sinde imod mig.

GREGERS.
Jeg har i sinde at åbne Hjalmar Ekdals øjne. Han skal se sin
stilling, som den er;--det er det hele.

WERLE.
Er det den livsopgaven, du talte om igår?

GREGERS.
Ja. Du har ikke levnet mig nogen anden.

WERLE.
Er det da mig, som har forkvaklet dit sind, Gregers.

GREGERS.
Du har forkvaklet hele mit liv. Jeg tænker ikke på alt det
med mor--. Men det er dig, jeg kan takke for, at jeg går og
jages og nages under en skyldbetynget samvittighed.

WERLE.
Aha, det er samvittigheden, som det er galt fat med.

GREGERS.
Jeg skulde ha trådt op imod dig dengang, der blev stillet
snarer for løjtnant Ekdal. Jeg skulde ha' advaret ham; for
jeg aned nok, hvor det vilde bære hen.

WERLE.
Ja, da burde du sandelig ha' talt.

GREGERS.
Jeg voved mig ikke til det; så fejg og forskræmt var jeg.
Jeg var så usigelig ræd for dig--både dengang og længe
bagefter.

WERLE.
Den rædsel er gåt over nu, lader det til.

GREGERS.
Det er den heldigvis. Hvad der er forbrudt imod gamle Ekdal,
både af mig og af--andre, det kan aldrig bødes på; men
Hjalmar kan jeg fri ud af al den løgn og fortielse, som han
her holder på at gå til grunde i.

WERLE.
Tror du, at du vilde gøre en god gerning med det?

GREGERS.
Det tror jeg da så trøstig.

WERLE.
Du mener kanske, at fotograf Ekdal er den mand, at han vilde
takke dig til for en slig venskabstjeneste?

GREGERS.
Ja! Den mand er han.

WERLE.
Hm,--vi får se.

GREGERS.
Og desuden--skal jeg bli' ved at leve længer, så må jeg se
at finde helsebod for min syge samvittighed.

WERLE.
Den blir aldrig frisk. Din samvittighed har været sygelig
lige fra barneårene. Det er en arvelod fra din mor, Gregers;
--den eneste arv, hun efterlod dig.

GREGERS (med et hånsk halvsmil).
Har du endnu ikke kunnet fordøje den tort, at du regned
galt, da du trode, du skulde få formue med hende?

WERLE.
Lad os ikke komme ind på uvedkommende ting.--Holder du
altså fast ved det forsæt, at lede fotograf Ekdal ind på et
spor, som du formoder er det rigtige?

GREGERS.
Ja; det forsæt holder jeg fast ved.

WERLE.
Nå, så kunde jeg jo ha' sparet min gang her op. For da
nytter det vel ikke at spørge dig, om du vil flytte hjem til
mig igen?

GREGERS.
Nej.

WERLE.
Og ind i firmaet går du vel ikke heller?

GREGERS.
Nej.

WERLE.
Godt. Men da jeg nu agter at indgå nyt ægteskab, så vil boet
bli' skiftet imellem os.

GREGERS (hurtigt)-
Nej; det ønsker jeg ikke.

WERLE.
Du ønsker det ikke?

GREGERS.
Nej, jeg tør ikke det for min samvittigheds skyld.

WERLE (lidt efter).
Rejser du op til værket igen?

GREGERS.
Nej; jeg betragter mig som udtrådt af din tjeneste.

WERLE.
Men hvad vil du da slå ind på?

GREGERS.
Bare løse min livsopgave; ikke noget andet.

WERLE.
Nå, men siden da? Hvad vil du så leve af?

GREGERS.
Jeg har lagt lidt op af min løn.

WERLE.
Ja hvor længe vil det forslå!

GREGERS.
Jeg tænker, det forslår min tid ud.

WERLE.
Hvad skal det sige?

GREGERS.
Nu svarer jeg ikke på mere.

WERLE.
Farvel da, Gregers.

GREGERS.
Farvel.

(Grosserer Werle går.)

HJALMAR (kikker ind).
Nu gik han jo?

GREGERS.
Ja.

(Hjalmar og Relling kommer ind. Gina og Hedvig kommer også,
fra køkkenet.)

RELLING.
Den frokosten, den gik da i vasken.

GREGERS.
Tag på dig, Hjalmar; du må gå en lang tur med mig.

HJALMAR.
Ja gerne det. Hvad var det, din far vilde? Var det noget om
mig?

GREGERS.
Kom bare. Vi må snakke lidt sammen. Jeg går ind og trækker
frakken på.

(ud gennem gangdøren.)

GINA.
Du skulde ikke gå ud med ham, Ekdal.

RELLING.
Nej gør ikke det, du; bliv hvor du er.

HJALMAR (tar sin hat og yderfrakke).
Hvad for noget! Når en ungdomsven føler det behov at åbne
sig for mig i enrum--!

RELLING.
Men, for fanden,--skønner du da ikke, at fyren er gal,
forrykt, forstyrret!

GINA.
Ja, der kan du bare høre. Hans mor havde også slige fysiske
raptusser iblandt.

HJALMAR.
Desto mere trænger han til en vens årvågne øje. (til Gina.)
Lad endelig middagsmaden være færdig i god betids. Farvel så
længe.

(går ud gennem gangdøren.)

RELLING.
Det er da også en ulykke, at ikke det menneske gik til
helvede ned i en af Højdalsgruberne.

GINA.
Jøss',--hvorfor siger De det da?

RELLING (mumler).
Å jo, for jeg har nu så mine funderinger.

GINA.
Tror De, at unge Werle er rigtig gal?

RELLING.
Nej desværre; han er ikke galere end folk plejer være. Men
en sygdom har han rigtignok i kroppen.

GINA.
Hvad er det for noget, som fejler ham da?

RELLING.
Jo, det skal jeg sige Dem, fru Ekdal. Han lider af en akut
retskaffenhedsfeber.

GINA.
Retskaffenhedsfeber?

HEDVIG.
Er det en slags sygdom, det?

RELLING.
Jaha; det er en national sygdom; men den optræder kun
sporadisk, (nikker tu Gina.) Tak for maden!

(han går ud gennem gangdøren.)

GINA (driver i uro hen over gulvet).
Uf, den Gregers Werle,--det har altid vær't en fæl fisk.

HEDVIG (står ved bordet og ser forskende på hende).
Dette her synes jeg er underligt.


        *       *       *       *       *




FJERDE AKT.


(Hjalmar Ekdals atelier. Der har nylig været fotograferet;
et apparat med klæde over, et stativ, et par stole, en
konsol og deslige står fremme på gulvet.
Eftermiddagsbelysning; solen er ved at gå bort; noget senere
begynder det at mørkne.)

(Gina står i den åbne gangdør med en liden kasse og en våd
glasplade i hånden og taler med nogen udenfor.)

GINA.
Ja, ganske bestemt. Når jeg lover noget, så holder jeg det
også. På mandag skal det første dusinet være færdig.--
Farvel, farvel!

(Man harer nogen gå ned af trapperne. Gina lukker døren,
stikker pladen ind i kassen og sætter denne ind i det
tildækkede apparat.)

HEDVIG (kommer ind fra køkkenet).
Gik de nu?

GINA (rydder op).
Ja, gud ske lov, nu blev jeg da endelig af med dem.

HEDVIG.
Men kan du skønne, at ikke far er kommet hjem endnu?

GINA.
Er du viss på, at han ikke er nede hos Relling?

HEDVIG.
Nej, der er han ikke; jeg fløj ned køkkenvejen og spurte nu
nylig.

GINA.
Og så står vel maden og blir kold for ham også.

Hedvig
Ja tænk,--far, som altid passer så rigtig på at komme hjem
til middag!

GINA.
Å, nu kommer han snart, skal du se.

HEDVIG.
Ja gid han bare vilde komme; for, jeg synes, her er ble't så
underligt.


GINA (råber).
Der er han!

(Hjalmar Ekdal kommer ind geflnem gangdøren.)

HEDVIG (imod ham).
Far! Å nej, slig, som vi har ventet på dig!

GINA (skotter hen).
Du blev da svært længe borte, Ekdal.

HJALMAR (uden at se på hende).
Jeg blev noget længe, ja.

(Han trækker yderfrakken af; Gina og Hedvig vil hjælpe ham;
han afværger det.)

GINA.
Har du kanske spist med Werle?

HJALMAR (hænger frakken op).
Nej.

GINA (går mod køkkendøren).
Så skal jeg sætte maden ind til dig.

HJALMAR.
Nej; lad maden være. Jeg spiser ikke nu.

HEDVIG (går nærmere).
Er det ikke bra' med dig, far?

HJALMAR.
Bra'? Å jo, så tålelig. Vi gik en anstrængende tur sammen,
Gregers og jeg.

GINA.
Det skulde du ikke gøre, Ekdal; for det er du ikke vant til.

HJALMAR.
Hm; der er mangt og meget, som en mand får vænne sig til i
denne verden, (driver nat omkring.) Har her været nogen,
mens jeg var ude?

GINA.
Ikke andre end de to kæresterne.

HJALMAR.
Ingen nye bestillinger?

GINA.
Nej, idag ikke.

HEDVIG.
Du skal se, der kommer nok nogen imorgen, far.

HJALMAR.
Gid det var så vel; for imorgen tænker jeg at ta' fat med
hele mit alvor.

HEDVIG.
Imorgen! Nej men husker du da ikke, hvad det er for en dag
imorgen?

HJALMAR.
Nå, det er jo sandt--. Ja, så iovermorgen da. Herefter vil
jeg gøre al ting selv; jeg vil være ganske alene om hele
arbejdet.

GINA.
Nej men hvad skal da det være til, Ekdal? Det er jo bare at
gøre dig livet surt. Jeg passer nok fotograferingen, jeg; og
så blir du ved at stelle med opfindelsen.

HEDVIG.
Og så med vildanden, far,--og med alle hønsene og
kaninerne og--!

HJALMAR.
Snak ikke til mig om det tøjeri! Fra imorgen af sætter jeg
aldrig mere min fod der inde på loftet.

HEDVIG.
Ja men, far, du lovte, mig jo, at imorgen skulde der bli'
tilstelning--

HJALMAR.
Hm, det er sandt. Nå, så fra iovermorgen da. Den fordømte
vildanden skulde jeg helst ha' lyst til at vri' halsen om
på!

HEDVIG (skriger).
Vildanden!

GINA.
Nu har jeg da aldrig hørt sligt!

HEDVIG (rusker i ham).
Nej men, far,--det er jo min vildand!

HJALMAR.
Derfor gør jeg det heller ikke. Jeg har ikke hjerte til det,
--ikke hjerte til det for din skyld, Hedvig. Men jeg føler
så inderlig dybt, at jeg burde gøre det. Jeg burde ikke tåle
under mit tag en skabning, som har været i de hænder.

GINA.
Men, herre gud, fordi om gamlefar har fåt den af denne her
sjofle Pettersen, så--

HJALMAR (driver omkring).
Der er visse krav--. Hvad skal jeg kalde de krav? Lad mig
sige--ideale krav,--visse fordringer, som en mand ikke
kan sætte til side, uden at han tar skade på sin sjæl.

HEDVIG (går efter ham).
Men tænk, vildanden,--den stakkers vildanden!

HJALMAR (standser).
Du hører jo, jeg skåner den--for din skyld. Der skal ikke
krummes et hår på--; nå, som sagt, jeg skåner den. For der
er jo også større opgaver, end som så, at ta' fat på. Men nu
skulde du gå ud lidt, som du plejer, Hedvig; nu er det så
passelig skummert for dig.

HEDVIG.
Nej, jeg bryr mig ikke om at gå ud nu.

HJALMAR.
Jo, gør det; jeg synes, du myser så med øjnene; du har ikke
godt af alle disse dampene her inde. Her er dump luft under
dette tag.

HEDVIG.
Ja, ja da, så løber jeg ned køkkentrappen og går indover en
liden stund. Kåben og hatten--? Å, det ligger inde hos mig
selv. Far,--du må da endelig ikke gøre vildanden noget
ondt, mens jeg er ude.

HJALMAR.
Ikke en fjær skal der ribbes af dens hode. (trykker hende
til sig.) Du og jeg, Hedvig,--vi to--! Nå, gå bare, du.

(Hedvig nikker til forældrene og går ud gennem køkkenet.)

HJALMAR (går omkring uden at se op).
Gina.

GINA.
Ja?

HJALMAR.
Fra imorgen af--eller, lad os sige fra iovermorgen af--
kunde jeg ha' lyst til at føre husholdningsbogen selv.

GINA.
Vil du nu føre husholdningsbogen også?

HJALMAR.
Ja, eller ta' rede på indkomsterne i al fald.

GINA.
Å gud hjælpe os, det er nok snart bestilt.

HJALMAR.
En skulde ikke tro det; for jeg synes, du får pengene til at
strække så mærkværdig langt. (standser og ser på hende.)
Hvorledes går det til?

GINA.
Det er fordi jeg og Hedvig behøver så lidet.

HJALMAR.
Er det sandt, at far blir så rundelig betalt for den
arkskrivningen hos grosserer Werle?

GINA.
Jeg ved ikke, om det er så rundelig. Jeg kender ikke prisen
på sligt noget.

HJALMAR.
Nå, hvad får han da så omtrent? Lad mig høre!

GINA.
Det er så forskelligt; det blir vel omtrent det, han koster
os, og så en liden lommeskilling.

HJALMAR.
Det han koster os! Og det har du ikke sagt mig før!

GINA.
Nej, det kunde jeg da ikke; du var jo så glad, fordi du
trodde, at han fik altingen af dig.

HJALMAR.
Og så får han det fra grosserer Werle!

GINA.
Å ja, grossereren har da nok at ta' af, han.

HJALMAR.
Lad mig få lampen tændt!

GINA (tænder).
Og så kan vi jo ikke vide, om det er grossereren selv; det
kan jo godt være Gråberg--

HJALMAR.
Hvorfor kommer du med den udflugten om Gråberg?

GINA.
Nej jeg ved ikke; jeg tænkte bare--

HJALMAR.
Hm!

GINA.
Det var jo ikke mig, som skaffed gamlefar det skriveriet.
Det var jo Berta, den tid hun kom i huset.

HJALMAR.
Jeg synes, du 'skælver så i stemmen.

GINA (sætter skærmen på).
Gør jeg?

HJALMAR.
Og så ryster du på hænderne. Eller er det ikke så?

GINA (fast).
Sig det bent ud, Ekdal. Hvad er det for noget, han har gåt
og snakket om mig?

HJALMAR.
Er det sandt,--kan det være sandt, at--at der var et
slags forhold mellem dig og grosserer Werle, den gang du
tjente der i huset?

GINA.
Det er ikke sandt. Ikke dengangen, ikke. Grossereren la' sig
efter mig; det gjorde han. Og fruen trodde, der var noget i
det; og så gjorde hun hokkuspokkus og hurlomhej, og hun både
slog mig og hun drog mig; det gjorde hun;--og så gik jeg
af tjenesten.

HJALMAR.
Men siden altså!

GINA.
Ja, så kom jeg jo hjem. Og mor--hun var ikke så real, som
du tænkte, Ekdal; og hun gik der og snakked for mig både om
det ene og det andre; for grossereren var jo ble't enkemand
da.

HJALMAR.
Nå, og så!

GINA.
Ja, det er vel bedst du får vide det. Han gav sig ikke, før
han fik sin vilje.

HJALMAR (slår hæuderne sammen).
Og det er mit barns mor! Hvor kunde du fortie sligt noget
for mig!

GINA.
Ja, det var galt gjort af mig; jeg skulde visst ha' sagt dig
det for længe siden.

HJALMAR.
Straks skulde du ha' sagt mig det;--så havde jeg da vidst,
hvad du var for en.

GINA.
Men vilde du da ha' giftet dig med mig alligevel?

HJALMAR.
Hvor kan du tænke dig det!

GINA.
Nej; men derfor så turde jeg ikke sige dig noget dengangen.
For jeg kom jo til at holde så svært af dig, som du ved. Og
jeg kunde da ikke gøre mig selv rent ulykkelig--

HJALMAR (går om).
Og det er min Hedvigs mor! Og så at vide, at alt, hvad jeg
her ser for mine øjne--(sparker til en stol.)--hele mit
hjem,--det skylder jeg en begunstiget forgænger! Å, denne
forføreriske grosserer Werle!

GINA.
Angrer du på de fjorten--femten årene, som Vi har levet
sammen?

HJALMAR (stiller sig foran hende).
Sig mig, om ikke du hver dag, hver time, har angret på den
væv af fortielse, som du, ligesom en ædderkop, har spundet
mig ind i? Svar mig på det! Har du virkelig ikke gåt her og
våndet dig i anger og nag?

GINA.
Å snille Ekdal, jeg har havt så rundelig nok med at tænke på
huset og alt det daglige bestyret--.

HJALMAR.
Du kaster altså aldrig et prøvende blik på din fortid!

GINA.
Nej jeg havde, ved gud, næsten glemt disse her gamle
intrigerne, du.

HJALMAR.
Å denne sløve, følesløse ro! Den har for mig noget så
oprørende ved sig. Tænk,--ikke angre engang!

GINA.
Men sig mig nu, Ekdal,--hvad havde der ble't af dig, hvis
du ikke havde fåt en slig kone, som jeg?

HJALMAR.
En slig--!

GINA.
Ja, for jeg har da altid været ligesom lidt mere kontant og
suffisant end du. Nå, det forstår sig, jeg er jo også de par
år ældre.

HJALMAR.
Hvad der var ble't af mig!

GINA.
For du var da på alskens gale veje, den tiden du traf mig
først; det kan du vel ikke nægte for.

HJALMAR.
Så det kalder du gale veje? Å, du forstår ikke, hvorledes en
mand har det, når han sørger og fortviler;--navnlig en
mand med mit ildfulde gemyt.

GINA.
Nej, nej; kan så være, det. Og jeg regalerer jo slettes ikke
på det heller; for du blev jo så inderlig bra' en mand,
straks du havde fåt hus og hjem.--Og nu havde vi fåt det
så hyggeligt og koseligt hos os; og nu skulde Hedvig og jeg
også snart begynde at koste lidt på os både med mad og med
klæ'r.

HJALMAR.
I fortielsens sump, ja.

GINA.
Uf, den vederstyggelige fyren, som skulde få sin passasje
her i huset!

HJALMAR.
Også jeg syntes, at hjemmet var godt at være i. Det var en
vildfarelse. Hvor henter jeg nu den fornødne spænstighed
fra, til at føre opfindelsen over i virkelighedens verden?
Kanske dør den med mig; og da er det din forgangenhed, Gina,
som har dræbt den.

GINA (nær ved at græde).
Nej, du må da ikke sige noget sligt noget, Ekdal. Jeg, som
alle mine dage bare vilde gøre altingen til det bedste for
dig!

HJALMAR.
Jeg spør,--hvad blir der nu af familjeforsørgerens drøm?
Når jeg lå der inde på sofaen og grubled over opfindelsen,
da aned jeg nok, at den vilde sluge min sidste livskraft.
Jeg følte jo nok, at den dag, da jeg havde fåt patentet i
mine hænder,--den dag vilde bli min--afskedsdag. Og så
var det min drøm, at da skulde du sidde igen som den
hedengangne opfinders velhavende enke.

GINA (tørrer tårerne af).
Nej, du må ikke snakke slig, Ekdal. Vor herre lad mig da
aldrig leve den dag, da jeg skulde sidde som enke!

HJALMAR.
Å, det ene som det andet. Nu er jo alt forbi alligevel. Alt!

(Gregers Werle åbner varsomt gangdøren og ser ind.)

GREGERS.
Tør jeg komme?

HJALMAR.
Ja; kom.

GREGERS (går frem med strålende, fornøjet ansigt og vil
række dem hænderne).
Nå, I kære mennesker--! (ser afveksiende på dem og hvisker
til Hjalmar): Altså ikke sket endnu?

HJALMAR (lydeligt).
Det er sket.

GREGERS.
Det er?

HJALMAR.
Jeg har levet den bittreste stund i mit liv.

GREGERS.
Men også den mest løftede, tænker jeg.

HJALMAR.
Nå, foreløbig har vi det i al fald fra hånden.

GINA.
Gud forlade Dem, herr Werle.

GREGERS (i stor forundring).
Men jeg forstår ikke dette.

HJALMAR.
Hvad forstår du ikke?

GREGERS.
Så stort et opgør,---et opgør, som en hel ny livsførelse
skal grundes på,--en livsførelse, et samliv, i sandhed og
uden al fortielse--

HJALMAR.
Ja, jeg ved det nok; jeg ved det så godt.

GREGERS.
Jeg havde ventet så visst, at når jeg kom ind af døren, så
skulde der slå mig imøde et forklarelsens lys både fra mand
og fra hustru. Og så ser jeg ikke andet for mig end dette
dumpe, tunge, triste--

GINA.
Nå så.

(tar lampeskærmen af.)

GREGERS.
De vil ikke forstå mig, fru Ekdal. Nej, nej; for Dem skal
der vel tid til--. Men du selv da, Hjalmar? Du må da vel ha
ta't en højere indvielse af det store opgør.

HJALMAR.
Ja naturligvis har jeg det. Det vil sige,--sådan på en
måde.

GREGERS.
For der er da vel ikke noget i verden, som kan lignes med
det, at ha' tilgivelse for en fejlende og løfte hende op til
sig i kærlighed.

HJALMAR.
Tror du en mand så let forvinder den beske drik, jeg nys har
tømt?

GREGERS.
Nej, en almindelig mand; det kan så være. Men en mand som du
--!

HJALMAR.
Ja, herre gud, jeg ved det nok. Men du må jage på mig,
Gregers. Der skal tid til, ser du.

GREGERS.
Du har meget af vildanden i dig, Hjalmar.

(Relling er kommen ind gennem gangdøren.)

RELLING.
Se så; er nu den vildanden på færde igen?

HJALMAR.
Grosserer Werles vingeskudte jagtbytte, ja.

RELLING.
Grosserer Werles--? Er det ham, I snakker om?

HJALMAR.
Om ham og--os andre.

RELLING (halvhøjt til Gregers).
Gid fanden havde Dem!

HJALMAR.
Hvad er det, du siger?

RELLING.
Jeg yttrer et inderligt ønske om, at kvaksalveren vilde
forføje sig på hjemvejen. Blir han her, så er han mand for
at forkluddre jer begge to.

GREGERS.
De to forkluddres ikke, herr Relling. Om Hjalmar vil jeg nu
ikke tale. Ham kender vi. Men også hun har visselig på
bunden af sit væsen noget troværdigt, noget vederhæftigt--

GINA (grædefærdig).
Så skulde De bare lad't mig gå for den jeg var da.

RELLING (til Gregers).
Er det næsevist at spørge om, hvad det er, De egentlig vil
her i huset?

GREGERS.
Jeg vil grundlægge et sandt ægteskab.

RELLING.
Så De synes ikke, Ekdals ægteskab er godt nok, som det er?

GREGERS.
Det er visst et lige så godt ægteskab, som så mange andre,
desværre. Men et sandt ægteskab er det endnu ikke ble't.

HJALMAR.
Du har aldrig havt øje for det ideale krav, du Relling.

RELLING.
Sludder, gutten min!--Med forlov, herr Werle; hvor mange-
-bare så på en slump--hvor mange sande ægteskaber har De
set i Deres liv?

GREGERS.
Jeg tror knapt, jeg har set et eneste et.

RELLING.
Ikke jeg heller.

GREGERS.
Men jeg har set så utallige ægteskaber af den modsatte
slags. Og jeg har havt anledning til på nært hold at se,
hvad et sligt ægteskab kan bryde ned i et menneskepar.

HJALMAR.
En man ds hele moralske grundlag kan svigte under hans
fødder; det er det forfærdelige.

RELLING.
Ja, jeg har jo aldrig sådan egentlig været gift; så jeg tør
ikke dømme om de ting. Men det ved jeg da, at til et
ægteskab hører barnet også. Og barnet skal I la' være i
fred.

HJALMAR.
Å,--Hedvig! Min stakkers Hedvig!

RELLING.
Ja, Hedvig får I værs'go' se at holde udenfor. I to er
voksne mennesker; I får i guds navn kluddre og klusse med
jeres forhold, hvis I har lyst til det. Men Hedvig skal I
fare varsomt med, siger jeg; ellers kan I komme til at gøre
en ulykke på hende.

HJALMAR.
En ulykke!

RELLING.
Ja, eller hun kan komme til at gøre en ulykke på sig selv--
og kanske på andre med.

GINA.
Men hvor kan De da vide sligt, Relling?

HJALMAR.
Der er da vel aldrig nogen nær fare for øjnene?

RELLING.
Dette her har ikke noget med øjnene at skaffe. Men Hedvig er
i en vanskelig alder. Hun kan finde på alt det, som galt er.

GINA.
Ja tænk,--det gør hun også! Hun er begyndt at hussere så
stygt med varmen ude i køkkenet. Det kalder hun at lege
ildebrand. Jeg er mangen gang ræd, hun skal sætte fyr på
huset.

RELLING.
Ser De bare; jeg vidste det nok.

GREGERS (til Relling).
Men hvorledes forklarer De sådant noget?

RELLING (mut).
Hun er i stemmeskiftningen, far.

HJALMAR.
Så længe barnet har mig--! Så længe mit hode er oven mulde
--!

(Det banker på døren.)

GINA.
Hys, Ekdal; der er folk på gangen, (råber.) Vær så god!

(Fru Sørby, i ydertøj, kommer ind.)

FRU SØRBY.
God aften!

GINA (går imod hende).
Nej, er det dig, Berta!

FRU SØRBY.
Ja såmænd er det mig. Men jeg kommer kanske til ulejlighed?

HJALMAR.
Nej bevar's; et sendebud fra det hus--

FRU SØRBY (til Gina).
Oprigtig talt havde jeg håbet, jeg ikke skulde træffe dine
mandfolk hjemme på denne tid; og så løb jeg opom for at
snakke lidt med dig og sige dig farvel.

GINA.
Så? Rejser du da?

FRU SØRBY.
Ja, imorgen tidlig;--op til Højdal. Grossereren er rejst i
eftermiddag. (henkastende til Gregers.) Kan hilse så meget
fra ham.

GINA.
Nej tænk--!

HJALMAR.
Så grosserer Werle er rejst? Og nu rejser De efter ham?

FRU SØRBY.
Ja hvad siger De til det, Ekdal?

HJALMAR.
Vogt Dem, siger jeg.

GREGERS.
Jeg skal forklare dig det. Min far gifter sig med fru Sørby.

HJALMAR.
Gifter han sig med hende!

GINA.
Å nej, Berta; blev det da endelig!

RELLING (dirrer lidt i stemmen).
Dette her er da vel aldrig sandt?

FRU SØRBY.
Jo, snille Relling, det er rigtignok sandt.

RELLING.
Vil De gifte Dem nu igen?

FRU SØRBY.
Ja, det blir nok til det. Werle har løst kongebrev, og så
turer vi brylluppet i al stilhed oppe på værket.

GREGERS.
Så får jeg vel ønske Dem til lykke da som en god stedsøn.

FRU SØRBY.
Tak skal De ha', hvis De mener noget med det. Og jeg håber
da det, at det skal bli' til lykke både for Werle og for
mig.

RELLING.
Det kan De trøstig håbe. Grosserer Werle drikker sig aldrig
fuld,--så vidt jeg ved da; og han bruger visst ikke at
skamslå sine koner heller, slig, som salig hestedoktoren
gjorde.

FRU SØRBY.
Å lad nu Sørby ligge, der han ligger. Han havde såmænd sine
gode sider, han også.

RELLING.
Grosserer Werle har vel de sider, som bedre er, kan jeg tro.

FRU SØRBY.
Han har i al fald ikke sløset bort det bedste i sig. Den
mand, som det gør, han får ta' følgerne.

RELLING.
Ikveld går jeg ud med Molvik.

Fr'u Sørby.
Det skulde De ikke, Relling. Gør ikke det;--for min skyld.

RELLING.
Der er ikke andet for. (til Hjalmar.) Vil du være med, så
kom.

GINA.
Nej tak. Ekdal går ikke med på den slags apartementer.

HJALMAR (arrig, halvhøjt).
Å så ti da!

RELLING.
Farvel, fru--Werle.

(går ud germem gangdøren.)

GREGERS (til fru Sørby).
Det lader til, at De og doktor Relling kender hinanden
temmelig nøje.

FRU SØRBY.
Ja, vi har kendt hinanden i mange år. Det kunde såmænd
engang ha' ble't til noget af hvert imellem os to.

GREGERS.
Det var sagtens godt for Dem, at det ikke blev.

FRU SØRBY.
Ja det må De nok sige. Men jeg har altid ta't mig i vare for
at gå efter indskydelser. En kvinde kan da ikke kaste sig
rent væk heller.

GREGERS.
Er De slet ikke det mindste ræd for, at jeg skal la' min far
få et nys om dette gamle bekendtskab?

FRU SØRBY.
De kan da vel tænke, at jeg har sagt ham det selv.

GREGERS.
Så?

FRU SØRBY.
Deres far ved hver eneste smule, som folk med nogen sandhed
kunde falde på at sige om mig. Alt sligt har jeg sagt ham;
det var det første, jeg gjorde, da han lod sig mærke med, at
han havde hensigter.

GREGERS.
Da er De mere end almindelig åbenhjertig, synes jeg.

FRU SØRBY.
Åbenhjertig har jeg altid været. Det kommer vi fruentimmer
længst med.

HJALMAR.
Hvad siger du til det, Gina.

GINA.
Å, vi fruentimmer er nu så forskellige, vi. Nogen har det på
én vis og andre på en anden.

FRU SØRBY.
Ja, Gina, jeg tror nu, det er klogest at indrette sig på den
vis, som jeg har gjort. Og Werle har heller ikke lagt
dølgsmål på noget for sit vedkommende. Se, det er det, som
nærmest har knyttet os sammen. Nu kan han sidde og snakke
med mig så åbent som et barn. Det har han aldrig havt
lejlighed til før. Han, den sunde livskraftige mand, fik
hele sin ungdom og alle sine bedste år igennem ikke høre
andet end straffeprækener. Og mangen gang drejed de prækener
sig on de mest indbildte forgåelser,--efter hvad jeg har
lad't mig sige.

GINA.
Ja, det er rigtignok så sandt, som det er sagt.

GREGERS.
Hvis fruerne vil ind på de enemærker, så er det bedst jeg
går.

FRU SØRBY.
De kan gerne bli' for den sags skyld. Jeg skal ikke sige et
ord mere. Men jeg vilde, De skulde ha' rede på, at jeg ikke
har faret med fortielser eller nogen slags underfundighed.
Det kan kanske synes, at det er en svært stor lykke, jeg
gør; og det er det jo også på en måde. Men jeg mener
alligevel, at jeg ikke tar imod mere end jeg gir. Jeg skal
visst aldrig svigte ham. Og tjene og nytte ham som ingen
anden, det kan jeg nu, da han snart blir hjaelpeløs.

HJALMAR.
Blir han hjælpeløs?

GREGERS (til fru Sørby).
Ja, ja, tal nu ikke om det her.

FRU SØRBY.
Det nytter ikke at skjule det længer, så gerne han end vil.
Han blir blind.

HJALMAR (studser).
Blir han blind? Det var da besynderligt. Blir han blind, han
også?

GINA.
Det blir jo så mange.

FRU SØRBY.
Og en kan vel tænke sig, hvad det vil sige for en
forretningsmand. Nå, jeg skal prøve på at bruge mine øjne
for ham så godt jeg kan. Men nu tør jeg ikke bli' længer;
jeg er så opkavet i denne tid.--Ja, det var det, jeg
skulde sige Dem, Ekdal, at hvis der var noget, som Werle
kunde tjene Dem med, så skulde De bare henvende Dem til
Gråberg.

GREGERS.
Det tilbud vil Hjalmar Ekdal visst betakke sig for.

FRU SØRBY.
Ja så-, jeg synes da ikke, at han før i tiden--

GINA.
Jo, Berta, nu behøver ikke Ekdal at ta' nogen tingen fra
grosserer Werle.

HJALMAR (langsomt og med vægt).
Vil De hilse Deres tilkommende mand fra mig og sige, at jeg
i den nærmeste fremtid agter at gå til bogholder Gråberg--

GREGERS.
Hvad! Kan du ville det?

HJALMAR.
--gå til bogholder Gråberg, siger jeg, og forlange en konto
over det beløb, jeg skylder hans principal. Jeg vil betale
denne æresgæld--; ha-ha-ha, det skal kaldes en æresgæld!
Men nok om det. Jeg vil betale alt, med fem procent renter.

GINA.
Men, snille Ekdal, det har vi, ved gud, ikke penger til.

HJALMAR.
Vil De sige Deres forlovede, at jeg arbejder ufortrødent på
min opfindelse. Vil De sige ham, at det, som holder mine
åndskræfter oppe under denne anstrængende beskæftigelse, det
er ønsket om at bli' en pinlig gældsbyrde kvit. Derfor gør
jeg opfindelsen. Hele udbyttet skal anvendes til at frigøre
mig for Deres vordende ægtefælles pekuniære udlæg.

FRU SØRBY.
Her er nok sket et eller andet her i huset.

HJALMAR.
Ja, det er det.

FRU SØRBY.
Nå, så farvel da. Jeg havde endnu havt lidt at snakke med
dig om, Gina; men det får være til en anden gang. Farvel.

(Hjalmar og Gregers hilser stumt; Gina følger fru Sørby til
døren.)

HJALMAR.
Ikke ud over tærskelen, Gina!

(Fru Sørby går; Gina lukker efter hende.)

HJALMAR.
Se så, Gregers; nu har jeg da denne trykkende gældspost fra
hånden.

GREGERS.
Snart i al fald.

HJALMAR.
Jeg tror, min holdning må kaldes korrekt.

GREGERS.
Du er den mand, jeg altid har holdt dig for.

HJALMAR.
I visse tilfælde er det umuligt at sætte sig ud over de
ideale krav. Som familieforsørger må jeg jo vri' og vånde
mig under det. For du kan tro, det er sandelig ikke spøg for
en ubemidlet mand at skulle indfri en mangeårig
gældsfordring, som der, så at sige, havdé lagt sig
glemselens støv over. Men det får være det samme; mennesket
i mig kræver også sin ret.

GREGERS (lægger hånden på hans skulder).
Kære Hjalmar,--var det så ikke godt, at jeg kom?

HJALMAR.
Jo.

GREGERS.
At du fik fuld klarhed over alle forhold,--var ikke det
godt?

HJALMAR (lidt utålmodig).
Jo visst var det godt. Men der er én ting, som oprører min
retfærdighedsfølelse.

GREGERS.
Og hvad er det for noget?

HJALMAR.
Det er dette her, at--; ja, jeg ved ikke, om jeg tør yttre
mig så uforbeholdent om din far.

GREGERS.
Tag ikke noget som helst hensyn til mig.

HJALMAR.
Nå vel. Jo, ser du, jeg synes, det er noget så oprørende at
tænke sig til, at nu blir det jo ikke mig, men ham, som
realiserer det sande ægteskab.

GREGERS.
Nej men hvor kan du da sige sligt!

HJALMAR.
Jo visst blir det så. Din far og fru Sørby indgår jo nu en
ægtepagt, som er bygget på fuld fortrolighed, bygget på hel
og ubetinget åbenhjertighed fra begge sider; de stikker
ingen ting under stol for hinanden; der er ingen fortielse
bag ved forholdet; der er forkyndt, om jeg så må udtrykke
mig, en gensidig syndernes forladelse imellem dem.

GREGERS.
Nå ja, hvad så?

HJALMAR.
Ja, men så er det der jo alt sammen. Det var jo alt dette
her vanskelige, som du selv sa', hørte til, for at grunde
det sande ægteskab.

GREGERS.
Men det er jo på en ganske anden måde, Hjalmar. Du vil da
vel ikke sammenligne hverken dig eller hende med disse to--?
Nå, du forstår mig nok.

HJALMAR.
Men jeg kan dog ikke komme fra, at der i alt dette er noget,
som sårer og krænker min retsbevidsthed. Det ser jo akkurat
ud, som om der slet ingen retfærdig verdensstyrelse var til.

GINA.
Uf nej, Ekdal, sligt må du da, ved gud, ikke sige.

GREGERS.
Hm; lad os ikke komme ind på de spørsmål.

HJALMAR.
Men på den anden side er det jo rigtignok som om jeg øjner
skæbnens regulerende finger alligevel. Han blir jo blind.

GINA.
Å det er kanske ikke så sikkert.

HJALMAR.
Det er utvilsomt. Vi bør ikke tvile på det i al fald; for
just i dette faktum ligger den retfærdige gengældelse. Han
har i sin tid forblindet en troskyldig medskabning.

GREGERS.
Desværre, han har forblindet mange.

HJALMAR.
Og nu kommer den ubønhørlige, den gådefulde, og kræver
grossererens egne øjne.

GINA.
Nej, at du tør sige sligt stygt noget! Jeg blir rent ræd.

HJALMAR.
Det er tjenligt at fordybe sig i tilværelsens natsider en
gang imellem.

(Hedvig, i hat og kåbe, kommer glad og forpustet ind gennem
gangdøren.)

GINA.
Er du alt der igen?

HEDVIG.
Ja, jeg vilde ikke gå længer. Og det var godt; for nu mødte
jeg nogen i porten.

HJALMAR.
Det var vel denne fru Sørby.

HEDVIG.
Ja.

HJALMAR (går op og ned).
Jeg vil håbe, du skal ha' set hende for sidste gang.

(Taushed. Hedvig ser forknyt snart på den ene snart på den
anden som for at udforske stemningen.)

HEDVIG (nærmer sig indsmigrende).
Far.

HJALMAR.
Nå,--hvad er det, Hedvig?

HEDVIG.
Fru Sørby havde noget med til mig.

HJALMAR. (standser).
Til dig?

HEDVIG.
Ja. Det er noget, som skal være til imorgen.

GINA.
Berta har altid havt en liden ting til dig på den dagen.

HJALMAR.
Hvad er det for noget?

HEDVIG.
Nej, det kan du ikke få vide nu; for mor skal gi' mig det på
sengen imorgen tidlig.

HJALMAR.
Å, alt dette maskepi, som jeg skal holdes udenfor!

HEDVIG (skynder sig).
Nej, du kan gerne få se det. Det er et stort brev.

(tar brevet op af kåbelommen).

HJALMAR.
Et brev også?

HEDVIG.
Ja, det er bare brevet. Det andet kommer vel siden. Men
tænk,--et brev! Jeg har aldrig fåt noget brev før. Og så
står der «frøken» udenpå det. (læser.) «Frøken Hedvig
Ekdal». Tænk,--det er mig.

HJALMAR.
Lad mig se det brev.

HEDVIG (rækker ham det).
Der kan du se.

HJALMAR.
Det er grosserer Werles hånd.

GINA.
Er du viss på det, Ekdal?

HJALMAR.
Se selv.

GINA.
Å tror du, jeg skønner mig på sligt?

HJALMAR.
Hedvig, må jeg åbne brevet--og læse det?

HEDVIG.
Ja det må du gerne, hvis du vil.

GINA.
Nej, ikke ikveld, Ekdal; det skal jo være til imorgen.

HEDVIG (sagte).
Å kan du ikke la' ham læse det! Det er visst noget godt; og
så blir far glad; og så blir her fornøjeligt igen.

HJALMAR.
Jeg må altså åbne det?

HEDVIG.
Ja, vær så snil, far. Det skal bli morsomt at få vide, hvad
det er.

HJALMAR.
Godt. (åbner brevet, tar et papir ud, læser det igennem og
synes forvirret.) Hvad er da dette her--?

GINA.
Hvad står der for noget da?

HEDVIG.
Å ja, far,--sig det!

HJALMAR.
Vær Stille, (læser det en gang til igennem; er bleven bleg,
men siger behersket:) Det er et gavebrev, Hedvig.

HEDVIG.
Nej, tænk! Hvad får jeg da?

HJALMAR.
Læs selv.

HEDVIG (går hen og læser en stund ved lampen).

HJALMAR (halvhøjt, knytter hænderne).
Øjnene! Øjnene,--og så det brevet!

HEDVIG (afbryder læsningen).
Ja, men jeg synes, det er bedstefar, som skal, ha' det.

HJALMAR (tar brevet fra hende).
Du Gina,--kan du forstå dette her?

GINA.
Jeg ved jo ingen verdens ting; bare sig det.

HJALMAR.
Grosserer Werle skriver til Hedvig, at hendes gamle
bedstefar ikke mere behøver at bemøje sig med den
arkskriften, men at han herefter kan hæve hundrede kroner
månedlig på kontoret--

GREGERS.
Aha!

HEDVIG.
Hundrede kroner, mor! Det læste jeg.

GINA.
Det blir jo godt for bedstefar.

HJALMAR.
--hundrede kroner, så længe han har det nødig,--det vil
naturligvis sige, så længe til han har lukket sine øjne.

GINA.
Nå, så er da han forsørget, stakkers.

HJALMAR.
Men så kommer det. Det læste du nok ikke, Hedvig. Bagefter
skal denne gave gå over på dig.

HEDVIG.
På mig! Alt sammen?

HJALMAR.
Du er sikkret det samme beløb for hele dit liv, skriver han.
Hører du det, Gina?

GINA.
Ja, jeg hører det nok.

HEDVIG.
Tænk--alle de penge, jeg får! (rusker i ham.) Far, far, er
du da ikke glad--?

HJALMAR (undviger hende).
Glad! (går om på gulvet.) Å, hvilke fjernsyn,--hvilke
perspektiver der ruller op for mig! Hedvig er det; hun er
det, han betenker så rigelig!

GINA.
Ja, for det er jo Hedvig, som har jebursdag--

HEDVIG.
Og du får det jo alligevel, far! Du kan da vel tænke, at jeg
vil gi' alle pengene til dig og mor.

HJALMAR.
Til mor, ja! Der har vi det.

GREGERS.
Hjalmar, dette her er en snare, som lægges for dig.

HJALMAR.
Tror du, det skulde være en snare nu igen?

GREGERS.
Da han var her imorges, sa' han: Hjalmar Ekdal er ikke den
mand, som du indbilder dig.

HJALMAR.
Ikke den mand--!

GREGERS.
Du skal få se det, sa' han.

HJALMAR.
Du skulde få se, at jeg lod mig afspise med penge--!

HEDVIG.
Men, mor, hvad er det da for noget?

GINA.
Gå ud og tag af dig tøjet.

(Hedvig går grædefærdig ud gennem køkkendøren.)

GREGERS.
Ja, Hjalmar,--nu vil det vise sig, hvem der har ret, han
eller jeg.

HJALMAR (river langsomt papiret tvers over, lægger begge
stykkerne på bordet og siger):
Her er mit svar.

GREGERS.
Det vented jeg.

HJALMAR (går hen til Gina, som står ved ovnen, og siger
dæmpet):
Og nu ingen fortielse mere. Hvis forholdet mellem dig og ham
blev belt forbi, da du--kom til at holde af mig, som du
kalder det,--hvorfor satte han os da i stand til at gifte
os?

GINA.
Han tænkte vel, han skulde få sin gang her i huset.

HJALMAR.
Bare det? Var han ikke ræd for en viss mulighed?

GINA.
Jeg skønner ikke, hvad du mener.

HJALMAR.
Jeg vil vide, om--dit barn har ret til at leve under mit
tag.

GINA (retter sig ivejret; øjnene lyner).
Og det spør' du om!

HJALMAR.
Du skal svare mig på dette ene: Hører Hedvig mig til--
eller--? Nå!

GINA (ser på ham med kold trods).
Jeg ved ikke.

HJALMAR (dirrer let).
Du ved det ikke!

GINA.
Hvor kan jeg vide det? En slig en, som jeg er--

HJALMAR (stille, vender sig fra hende).
Så har jeg ikke mere at gøre her i huset.

GREGERS.
Betænk dig på dette, Hjalmar!

HJALMAR (tar sin yderfrakke på).
Her er ingen ting at betænke for en mand, som jeg.

GREGERS.
Jo, her er så usigelig meget at betænke. Sammen må I tre
være, hvis du skal vinde frem til den store tilgivelsens
offerstemning.

HJALMAR.
Did vil jeg ikke. Aldrig, aldrig! Min hat! (tar hatten.)
Hjemmet er styrtet i grus omkring mig. (brister i gråd.)
Gregers, jeg har ikke noget barn!

HEDVIG (som har åbnet køkkendøren).
Hvad er det du siger! (hen til ham.) Far, far!

GINA.
Se så!

HJALMAR.
Kom ikke nær mig, Hedvig! Gå langt bort. Jeg taler ikke at
se dig. Å, de øjnene--! Farvel.

(vil imod døren.)

HEDVIG (hænger sig fast i ham og skriger højt).
Nej da! Nej da! Gå ikke ifra mig!

GINA (råber).
Se på barnet, Ekdal! Se på barnet!

HJALMAR.
Jeg vil ikke! Jeg kan ikke! Jeg må ud;--væk fra alt dette!

(Han river sig løs fra Hedvig og går ud gennem gangdøren.)

HEDVIG (med fortvilede øjne).
Han går fra os, mor! Han går fra os! Han kommer aldrig mere
igen!

GINA.
Bare ikke græd, Hedvig. Far kommer nok igen.

HEDVIG (kaster sig hulkende ned i sofaen).
Nej, nej, han kommer aldrig hjem til os mere.

GREGERS.
Tror De, jeg vilde alt til det bedste, fru Ekdal?

GINA.
Ja, jeg tror det næsten; men gud forlade Dem alligevel.


HEDVIG (ligger i sofaen).
Å jeg synes jeg må dø af dette her! Hvad har jeg da gjort
ham? Mor, du må få ham hjem igen!

GINA.
Ja, ja, ja; vær bare rolig, så skal jeg gå ud og se efter
ham. (tar ydentøjet på.) Kanske han er gåt indom til
Relling. Men så skal du ikke ligge der og tude. Lover du mig
det?

HEDVIG (græder krampagtigt).
Ja, jeg skal la' det være; når bare far kommer igen.

GREGERS (til Gina, som vil gå).
Var det ikke bedre alligevel, at De først lod ham kæmpe sin
smertens kamp til ende?

GINA.
Å, det får han gøre bagefter. Først og fremst må vi få
stagget barnet.

(går ud gennem gangdøren.)

HEDVIG (sætter sig oprejst og tørrer tårerne af).
Nu skal De sige mig, hvad det er for noget. Hvorfor vil ikke
far vide af mig mere?

GREGERS.
De skal ikke spørge om det, forinden De er ble't stor og
voksen.

HEDVIG (hikster).
Men jeg kan da ikke gå og være så græsselig bedrøvet lige
til jeg blir stor og voksen.--Jeg skønner nok, hvad det
er.--Kanske jeg ikke er fars rigtige barn.

GREGERS (urolig).
Hvorledes skulde det gå til?

HEDVIG.
Mor kan jo ha' fundet mig. Og nu har kanske far fåt vide
det; for sligt har jeg læst om.

GREGERS.
Nå, men om så var--

HEDVIG.
Ja jeg synes, han kunde holde lige meget af mig for det. Ja
næsten mere. Vildanden har vi jo også fåt sendendes til
foræring, og alligevel holder jeg så svært af den.

GREGERS (afledende).
Ja vildanden, det er sandt! Lad os snakke lidt om vildanden,
Hedvig.

HEDVIG.
Den stakkers vildanden. Den tåler han heller ikke at se for
sine øjne mere. Tænk, han har fåt lyst til at vri' halsen om
på den!

GREGERS.
Å det gør han da visst ikke.

HEDVIG.
Nej, men han sa' det. Og det synes jeg var så fælt sagt af
far; for jeg læser bøn for vildanden hver aften og bér, at
den må blive bevaret for døden og alt det, som ondt er.

GREGERS (ser på hende).
Plejer De læse aftenbøn?

HEDVIG.
Jaha.

GREGERS.
Hvem har vænnet Dem til det?

HEDVIG.
Jeg selv; for det var en gang far var så syg og havde igler
på halsen; og så sa' han, at' han sad med døden i hænderne.

GREGERS.
Nå ja?

HEDVIG.
Så holdt jeg bøn for ham, da jeg havde lagt mig. Og siden er
jeg ble't ved med det.

GREGERS.
Og nu bér De for vildanden også?

HEDVIG.
Jeg syntes, det var bedst at ta' vildanden med; for hun var
så sygelig i førstningen.

GREGERS.
Læser De kanske morgenbøn også?

HEDVIG.
Nej det gør jeg da rigtignok ikke.

GREGERS.
Hvorfor ikke ligeså godt morgenbøn?

HEDVIG.
Om morgenen er det jo lyst; og da er der jo ikke noget
videre at være ræd for.

GREGERS.
Og den vildanden, som De holder så inderlig af, den vilde
Deres far vri' halsen om på.

HEDVIG.
Nej, han sa', det var bedst for ham, om han gjorde det; men
han vilde spare den for min skyld; og det var da snilt af
far.

GREGERS (lidt nærmere).
Men om nu De frivillig offred vildanden for hans skyld?

HEDVIG (rejser sig).
Vildanden!

GREGERS.
Om De nu for ham offervillig gav hen det bedste, De ejer og
véd i verden?

HEDVIG.
Tror De, det vilde hjælpe?

GREGERS.
Prøv det, Hedvig.

HEDVIG (sagte, med lysende øjne).
Ja, jeg vil prøve det.

GREGERS.
Og har De den rigtige sindsstyrke, tror De?

HEDVIG.
Jeg vil bé bedstefar skyde vildanden for mig.

GREGERS.
Ja, gør så. Men ikke et ord til Deres mor om noget sligt!

HEDVIG.
Hvorfor ikke det?

GREGERS.
Hun forstår os ikke.

HEDVIG.
Vildanden? Jeg vil prøve det imorgen tidlig?

(Gina kommer ind gennem gangdøren.)

HEDVIG (imod hende).
Traf du ham, mor?

GINA.
Nej; men jeg hørte, han havde været indom og fåt Relling med
sig.

GREGERS.
Er De viss på det?

GINA.
Ja, portkonen sa' det. Molvik var også gåt med, sa' hun.

GREGERS.
Og det nu, da hans sind trænger så hårdt til at kæmpe i
ensomhed-!

GINA (tar tøjet af).
Ja, mandfolk er mangfoldige, de. Gud ved, hvor Relling har
trukket ham hen! Jeg fløj over til madam Eriksen; men der
var de ikke.

HEDVIG (kæmper med gråden).
Å, hvis han nu aldrig kom hjem igen mere!

GREGERS.
Han kommer hjem igen. Jeg skal bære bud til ham imorgen; og
da skal De få se, hvorledes han kommer. Sov så trøstig på
det, Hedvig. God nat.

(han går ud gennem gangdøren.)

HEDVIG (kaster sig hulkende om Ginas hals).
Mor, mor!

GINA (klapper hende på ryggen og sukker):
Ak ja; Relling havde ret, han. Så går det, når der kommer
galne folk og pressenterer den intrikate fordringen.

 * * * * *




FEMTE AKT.


(Hjalmar Ekdals atelier. Et koldt gråt morgenlys falder ind;
der ligger våd sne på de store ruder i tagvinduet.)

(Gina, med smækkeforklæde på, kommer med en støvekost og en
tørreklud fra køkkenet og går hen imod dagligstuedøren. I
det same kommer Hedvig hurtigt ind fra gangen.)

GINA (standser).
Nå?

HEDVIG.
Jo, mor, jeg tror næsten, han er nede hos Relling--

GINA.
Ser du bare!

HEDVIG.
--for portkonen sa', hun hørte, at Relling havde to stykker
med sig, da han kom hjem i nat.

GINA.
Det var nok det, jeg tænkte.

HEDVIG.
Men det nytter jo ikke noget, når han ikke vil komme op til
os.

GINA.
I det mindste så vil jeg da ned og snakke med ham.

(Gamle Ekdal, i slåbrok og tøfler og med tændt pibe, kommer
frem i døren til sit værelse.)

EKDAL.
Du Hjalmar--. Er ikke Hjalmar hjemme?

GINA.
Nej, han er nok gåt ud.

EKDAL.
Så tidlig? Og i sligt et forrygendes snékav? Ja, ja; vær så
god; jeg kan gå morgenturen alene, jeg.

(Han skyder loftsdøren tilside; Hedvig hjælper ham; han går
derind; hun lukker efter ham.)

HEDVIG (halvhøjt).
Tænk, mor, når stakkers bedstefar får høre, at far vil rejse
ifra os.

GINA.
Å prat; bedstefar må ikke få høre noget om det. Det var en
guds lykke, at han ikke var hjemme igår under al den
hurlomhejen.

HEDVIG.
Ja men--

(Gregers kommer ind gennem gangdøren.)

GREGERS.
Nå? Har De så fåt spurlag på ham?

GINA.
Han skal nok være nede hos Relling, siger de.

GREGERS.
Hos Relling! Har han virkelig været ude med de mennesker?

GINA.
Han har nok det.

GREGERS.
Ja men han, som trængte så inderlig til ensomhed og til at
samle sig i alvor--!

GINA.
Ja De må så sige.

(Relling kommer ind fra gangen.)

HEDVIG (imod ham).
Er far hos Dem?

GINA (samtidigt).
Er han der?

RELLING.
Ja visst er han så.

HEDVIG.
Og De, som ikke siger os til!

RELLING.
Ja, jeg er et bæ-æst. Men først så havde jeg det andre bæ-
æstet at holde styr på; ja, han, den dæmoniske, naturligvis;
og siden så sovned jeg ind så tungt at--.

GINA.
Hvad siger Ekdal idag?

RELLING.
Han siger ingen verdens ting.

HEDVIG.
Snakker han slet ikke?

RELLING.
Ikke et levendes ord.

GREGERS.
Nej, nej; det kan jeg så godt forstå.

GINA.
Men hvad tar han sig da til?

RELLING.
Han ligger på sofaen og snorker.

GINA.
Så? Ja, Ekdal er svær til at snorke.

HEDVIG.
Sover han? Kan han sove?

RELLING.
Ja, det lader s'gu' til det.

GREGERS.
Begribelig; efter den sjælestrid, som har oprevet ham--

GINA.
Og så han, som aldrig er vant til at sværme udendørs om
nætterne.

HEDVIG.
Det er kanske bra', det, at han får sove, mor.

GINA.
Det tænker jeg også. Men så er det ikke værdt, vi muntrer
ham for tidlig da. Tak skal De ha', Relling. Nu må jeg først
få gjort huset lidt rensligt og pent, og så--. Kom og hjælp
mig, Hedvig.

(Gina og Hedvig går ind i dagligstuen.)

GREGERS (vender sig til Relling).
Kan De forklare mig den åndelige rørelse, som nu foregår i
Hjalmar Ekdal?

RELLING.
Jeg har, min sæl, ikke mærket, at der foregår nogen åndelig
rørelse i ham.


GREGERS.
Hvad! På et sligt vendepunkt, da hele hans liv har fåt et
nyt grundlag--? Hvor kan De tænke Dem, at en personlighed
som Hjalmar--?

RELLING.
Å, personlighed--han! Hvis han nogensinde har havt ansats
til den slags abnormiteter, som De kalder personlighed, så
er både rødderne og trævlerne ble't grundigt exstirperet
allerede i gutteårene; det kan jeg forsikkre Dem.

GREGERS.
Det skulde dog være mærkeligt--med den kærlighedsfulde
opdragelse, som han har nydt.

RELLING.
Af de to forskruede, hysteriske tante-frøkenerne, mener De?

GREGERS.
Jeg vil sige Dem, at det var kvinder, som aldrig la' den
ideale fordring i glemmebogen;--ja, nu skal De vel til at
gøre nar igen.

RELLING.
Nej, jeg er ikke oplagt til det. For resten ved jeg god
besked; for han har gulpet op adskillig retorik om disse
sine «tvende sjælemødre». Men jeg tror ikke, han har stort
at takke dem for. Ekdals ulykke er, at han altid i sin kreds
er ble't holdt for et lys--

GREGERS.
Og det er han kanske ikke? I sindsdybet, mener jeg?

RELLING.
Jeg har aldrig mærket noget til det. At hans far trodde det,
--lad det gå; for gamle løjtnanten har jo været et fæ alle
sine dage.

GREGERS.
Han har alle sine dage været en mand med barnesind; det er
det, De ikke skønner.

RELLING.
Ja, ja da! Men da så den kære søde Hjalmar var ble't student
på en måde, så galdt han straks for det store fremtidslys
blandt kammeraterne også. Vakker var han jo, det drog,--
rød og hvid,--slig, som småjomfruer helst vil ha' fyrene;
og da han nu havde dette letrørte gemyttet og dette
hjertevindende i røsten, og da han forstod så pent at
deklamere andres vers og andres tanker--

GREGERS (harmfuld).
Er det Hjalmar Ekdal, De taler således om?

RELLING.
Ja, med Deres tilladelse; for således ser det ud indvendig,
det gudebillede, som De ligger næsegrus for.

GREGERS.
Jeg trodde dog ikke, at jeg var så aldeles blind heller.

RELLING.
Å jo, det er ikke langt ifra. For De er en syg mand, De
også, ser De.

GREGERS.
Det har De ret i.

RELLING.
Jaha. De lider af et kompliceret tilfælde. Først er det nu
denne brydsomme retskaffenhedsfeberen; og så det, som værre
er,--altid går De og ørsker i tilbedelses-delirium; altid
skal De ha' noget at beundre udenfor Deres egne grejer.

GREGERS.
Ja udenfor mit eget må jeg visselig søge det.

RELLING.
Men De tar så skammelig fejl af de store vidunderfluerne,
som De tror at se og høre omkring Dem. De er atter igen
kommet ind i en husmandsstue med den ideale fordringen; her
bor ikke solvente folk her i huset.

GREGERS.
Når De ikke har højere tanker om Hjalmar Ekdal, end som så,
hvor kan De da finde nogen glæde i stødt og stadig at være
sammen med ham?

RELLING.
Herre gud, jeg skulde da være en slags doktor, med skam at
sige; og så må jeg da ta' mig af de stakkers syge, jeg bor i
hus med.

GREGERS.
Se så! Er Hjalmar Ekdal også syg?

RELLING.
Folk er syge omtrent alle i hob, desværre.

GREGERS.
Og hvad kur bruger De så for Hjalmar?

RELLING.
Min sædvanlige. Jeg sørger for at holde livsløgnen oppe i
ham.

GREGERS.
Livs--løgnen? Jeg hørte ikke rigtig--?

RELLING.
Jo, jeg sa' livsløgnen. For livsløgnen er det stimulerende
princip, det, ser De.

GREGERS.
Må jeg spørge, hvad det er for en livsløgn, Hjalmar er
befængt med?

RELLING.
Nej tak; jeg forråder ikke slige hemmeligheder til
kvaksalvere. De var i stand til at forkluddre ham endnu mere
for mig. Men metoden er probat. Jeg har anvendt den på
Molvik også. Ham har jeg gjort «dæmonisk». Det er nu den
fontanellen, jeg måtte sætte ham i nakken.

GREGERS.
Er han da ikke dæmonisk?

RELLING.
Hvad fan' vil det sige at være dæmonisk? Det er jo bare
noget sludder, som jeg fandt på for at berge livet i ham.
Havde jeg ikke det gjort, så var det stakkers skikkelige
svinet bukket under i selvforagt og fortvilelse for mange
herrens år siden. Og så gamle løjtnanten da! Men han har nu
rigtignok fundet på kuren selv.

GREGERS.
Løjtnant Ekdal? Hvad han?

RELLING.
Ja, hvad mener De om det, at han, bjørnejægeren, går der
inde på mørkloftet og jager kaniner? Der er ikke lykkeligere
skytter til i verden, end han, den gamle manden, når han får
tumle sig der inde mellem alt skrapet. De fire-fem
fortørkede juletræerne, som han har gemt på, de er for ham
det samme, som hele, store, friske Højdalsskogen; hanen og
alle hønerne de er storfugl i furutoppene, de; og kaninerne,
som humser bortefter loftsgulvet, det er bamserne, som han
gir sig i kast med, han, den spræke friluftsgubben.

GREGERS.
Den ulykkelige gamle løjtnant Ekdal, ja. Han har rigtignok
måttet slå af på sin ungdoms idealer.

RELLING.
Mens jeg husker det, herr Werle junior,--brug ikke det
udenlandske ord: idealer. Vi har jo det gode norske ord:
løgne.

GREGERS.
Mener De, at de to ting er i slægt med hinanden?

RELLING.
Ja, omtrent som tyfus og forrådnelsesfeber.

GREGERS.
Doktor Relling, jeg gir mig ikke, før jeg har reddet Hjalmar
ud af Deres klør!

RELLING.
Det turde bli' værst for ham. Tar De livsløgnen fra et
gennemsnitsmenneske, så tar De lykken fra ham med det samme,
(til Hedvig, som kommer fra dagligstuen.) Nå, lille vildand
-mor, nu går jeg ned og ser, om fatter endnu ligger og
funderer på den mærkelige opfindelsen.

(går ud gennem gangdøren.)

GREGERS (nærmer sig Hedvig).
Jeg kan se på Dem, at det ikke er fuldbragt.

HEDVIG.
Hvilket? Å, det med vildanden. Nej.

GREGERS.
Sindsstyrken svigted Dem, da det skulde føres ud i handling,
kan jeg tænke.

HEDVIG.
Nej, det er ikke det heller. Men da jeg vågned idag tidlig
og husked på det, vi havde snakket om, så syntes jeg, det
var så underligt.

GREGERS.
Underligt?

HEDVIG.
Ja jeg ved ikke--. Igår kveld, straks med det samme, syntes
jeg, der var noget så dejligt i det; men da jeg havde sovet,
og husked på det igen, så syntes jeg ikke, det var noget
videre.

GREGERS.
Å nej, De er vel ikke vokset op her uden at noget er gåt til
spilde i Dem.

HEDVIG.
Ja det bryr jeg mig ikke om; når bare far vilde komme op, så--

GREGERS.
Å, havde De så sandt fat opladt øje for det, som gir livet
værd,--havde De det sande, glade, modige offersind, så
skulde De vel få se, hvorledes han kom op til Dem.--Men
jeg tror på Dem endnu, jeg, Hedvig.

(han går ud gennem gangdøren.)

(Hedvig driver om på gulvet; derpå vil hun gå ud i køkkenet;
idet
samme banker det indenfor på loftsdøren; Hedvig går hen og
åbner på
klem; gamle Ekdal kommer ud; hun skyver døren for igen.)

EKDAL.
Hm, det er klein moro at gå morgentur alene, du.

HEDVIG.
Havde du ikke lyst til at gå på jagt, bedstefar?

EKDAL.
Det er ikke jagtvejr idag. Sligt mørke da; en kan knapt se
frem for sig.

HEDVIG.
Får du aldrig lyst til at skyde på noget andet end de
kaninerne?

EKDAL.
Er ikke kaninerne gode nok, de, kanske?

HEDVIG.
Ja men vildanden da?

EKDAL.
Hå--hå; er du ræd, jeg skal skyde vildanden for dig? Aldrig
i verden, du. Aldrig det.

HEDVIG.
Nej, du kunde vel ikke; for det skal være svært at skyde
vildænder.

EKDAL.
Kunde ikke? Skulde vel mene, jeg kunde.

HEDVIG.
Hvorledes vilde du da bære dig ad, bedstefar;--jeg mener
ikke med min vildand men med andre?

EKDAL.
Vilde se til at få skud på dem under brystet, skønner du;
for det er det sikkreste. Og så skal i de skydes mod fjæren,
ser du,--ikke med fjæren.

HEDVIG.
Dør de da, bedstefar?

EKDAL.
Ja gu' dør de--når en skyder rigtig. Nå; må vel ind og
pudse mig. Hm,--forstår nok--hm.

(går ind i sit værelse.)

HEDVIG (venter lidt, skotter mod stuedøren, går hen til
reolen, strækker sig på tæerne, tar den dobbeltløbede pistol
ned fra hylden og ser på den).

(Gina, med støvekost og tørreklud, kommer fra dagligstuen.)

HEDVIG (lægger hurtig og ubemærket pistolen fra sig).

GINA.
Ikke stå og rod i fars sager, Hedvig.

HEDVIG (går fra reolen).
Jeg vilde bare rydde lidt.

GINA.
Gå heller ud i køkkenet og se om kaffien holder sig varm;
jeg vil ta' brettet med, når jeg går ned til ham.

(Hedvig går ud; Gina begynder at feje og gøre rent i
atelieret.)

(Om en stund åbnes gangdøren nølende, og Hjalmar Ekdal ser
ind; han har overfrakken på, men er uden hat, uvasket og med
forpjusket, uredt hår; øjnene er sløve og matte.)

GINA (blir stående med kosten i hånden og ser på ham).
Å, nej da, Ekdal,--kommer du alligevel?

HJALMAR (træder ind og svarer med dump røst):
Jeg kommer--for at forsvinde i den samme stund.

GINA.
Ja, ja; kan nok tænke mig det. Men Jøss' da,--hvorledes er
det, du ser ud!

HJALMAR.
Ser ud?

GINA.
Og så den pene vinterfrakken din! Nå, den har da fåt sin
bekomst.

HEDVIG (i køkkendøren).
Mor, Skal jeg ikke-? (ser Hjalmar, skriger højt af glæde og
løber imod ham.) Å far, far!

HJALMAR (vender sig bort og slår ud med hånden).
Væk, væk, væk! (til Gina.) Få hende væk fra mig, siger jeg!

GINA (halvhøjt).
Gå ind i dagligstuen, Hedvig.

(Hedvig går stille derind.)

HJALMAR (travlt, trækker bordskuffen ud).
Jeg må ha' mine bøger med mig. Hvor er mine bøger?

GINA.
Hvilke bøger?

HJALMAR.
Mine videnskabelige værker, naturligvis,--de tekniske
tidsskrifter, som jeg bruger til opfindelsen.

GINA (søger i reolen).
Er det disse her, som ikke er nogen perm på?

HJALMAR.
Ja visst er det så.

GINA (lægger en bunke hæfter på bordet).
Skal jeg ikke få Hedvig til at skære dem op for dig?

HJALMAR.
Behøves ingen opskæring for mig.

(kort taushed.)

GINA.
Det blir altså ved det, at du flytter ifra os, Ekdal?

HJALMAR (roder mellem bøgerne).
Ja det forstår sig da af sig selv, synes jeg.

GINA.
Ja-ja.

HJALMAR (hæftigt).
For jeg kan da ikke gå her og få mit hjerte gennemboret hver
time på dagen!

GINA.
Gud forlade dig, at du kan tro så stygt om mig.

HJALMAR.
Bevis--!

GINA.
Jeg synes, du skulde bevise.

HJALMAR.
Efter en forgangenhed, som din? Der gives visse krav--; jeg
kunde fristes til at kalde dem ideale krav--

GINA.
Men gamlefar da? Hvad skal der bli' af ham, stakker?

HJALMAR.
Jeg kender min pligt; den hjælpeløse flytter med mig. Jeg
vil ud i byen og gøre anstalter--. Hm--. (nølende.) Er der
ingen, som har fundet min hat på trapperne?

GINA.
Nej. Har du mistet hatten?

HJALMAR.
Jeg havde den naturligvis på, da jeg kom inat; det er der
ingen tvil om; men idag kunde jeg ikke finde den.

GINA.
Jøss', hvor har du da været henne med de to ranglefanterne?

HJALMAR.
Å, spørg mig ikke om uvæsentlige ting. Tror du, jeg er i
stemning til at huske på enkeltheder?

GINA.
Bare du ikke har forkølet dig, Ekdal.

(går ud i køkkenet.)

HJALMAR (taler med sig selv, halvhøjt og forbittret, mens
han tømmer bordskuffen).
Du er en skurk, Relling!--En kæltring er du!--Ah,
skændige forfører!--Kunde jeg så sandt få nogen til at
snigmyrde dig!

(han lægger nogle gamle breve til side, finder det overrevne
papir fra gårsdagen, tar det og ser på stykkerne; lægger det
hurtigt fra sig i det Gina kommer.)

GINA (sætter et dækket kaffebret på bordet).
Her er en tår varmt, om du kunde ha' lyst. Og så er her
smørrebrøder og lidt saltmad til.

HJALMAR (skotter til brettet).
Saltmad? Aldrig under dette tag! Rigtignok har jeg ikke nydt
faste næringsmidler på snart fire og tyve timer; men det får
være det samme.--Mine optegnelser! Mine påbegyndte
livserindringer! Hvor finder jeg min dagbog og mine Vigtige
papirer? (åbner stuedøren, men viger tilbage.) Der er hun
også!

GINA.
Ja, herre gud, et steds må da barnet være.

HJALMAR.
Gå ud.

(han gør plads, Hedvig kommer forskræmt ind i atelieret.)

HJALMAR
(med hånden på dørvrideren, siger til Gina):
I de sidste øjeblikke, jeg tilbringer i mit fordums hjem,
ønsker jeg at forskånes for uvedkommende--

(går ind i stuen.)

HEDVIG (med et sæt imod sin mor, spørger sagte og bævende):
Er det mig?

GINA.
Hold dig i køkkenet, Hedvig; eller nej,--gå heller ind i
kammerset til dig selv. (taler til Hjalmar, idet hun går ind
til ham.) Bi lidt, Ekdal; rod ikke så i kommoden; jeg ved,
hvor al tingen ligger.

Hedvig (står et øjeblik urørlig, i angst og rådviidhed,
bider laeberne sammen for at kvæle gråden; så knytter hun
krampagtigt hænderne og siger sagte):
Vildanden!

(Hun lister sig hen og tar pistolen fra hylden, åbner
loftsdøren på klem, smyger ind og trækker døren til efter
sig.)

(Hjalmar og Gina begynder at disputere inde i dagligstuen.)

HJALMAR (kommer med nogle skrivebøger og gamle løse papirer,
som han lægger på bordet).
Å hvad kan den vadsækken forslå! Det blir jo de tusende
ting, jeg får at slæbe med mig.

GINA (følger efter med vadsækken).
Men så la' alt det andre ligge så længe; og ta' bare med dig
en skjorte og et par underbukser.

HJALMAR.
Puh,--disse anstrængende forberedelser--!

(trækker yderfrakken af og kaster den på sofaen.)

GINA.
Og så står kaffien og blir kold også.

HJALMAR.
Hm.

(drikker uvilkårlig en slurk og derpå atter en.)

GINA (tørrer stoleryggene af).
Værst blir det nu for dig at finde sligt et stort loftsrum
til kaninerne.

HJALMAR.
Hvad! Skal jeg slæbe alle de kaninerne med mig også?

GINA.
Ja, gamlefar kan da ikke være uden kaniner, ved jeg.

HJALMAR.
Det får han sandelig vænne sig til. Der er højere livsgoder
end kaniner, som jeg må gi' afkald på.

GINA (støver af i reolen).
Skal jeg lægge fløjten i vadsækken til dig?

HJALMAR.
Nej. Ingen fløjte for mig. Men gi' mig pistolen!

GINA.
Vil du ha' den pigstolen med dig?

HJALMAR.
Ja. Min ladte pistol.

GINA (søger efter den).
Den er væk. Han må ha' ta't den med sig ind.

HJALMAR.
Er han på loftet?

GINA.
Ja visst er han på loftet?

HJALMAR.
Hm,--den ensomme gubbe.

(han tar et stykke smørrebrød, spiser det og drikker
kaffekoppen ud.)

GINA.
Havde vi nu ikke lejet bort værelset, kunde du ha' flyttet
der ind.

HJALMAR.
Jeg skulde bli' boende under samme tag, som--! Aldrig,--
aldrig!

GINA.
Men kunde du da ikke for en dags tid eller to slå dig ned i
dagligstuen? Der havde du alt dit for dig selv.

HJALMAR.
Aldrig indenfor disse mure!

GINA.
Nå, men nede hos Relling og Molvik da?

HJALMAR.
Nævn ikke de menneskers navn! Jeg er færdig at miste
appetiten bare jeg tænker på dem.--Å nej, jeg får nok ud i
stormen og snékavet,--gå fra hus til hus og søge efter ly
for far og mig.

GINA.
Men du har jo ingen hat, Ekdal! Du har jo mistet hatten.

HJALMAR.
Å, de to afskum, så rige på alle laster! En hat må Skaffes
tilveje. (tar et andet stykke smørrebrød.) Der må gøres
anstalter. For jeg har da ikke i sinde at sætte livet til
heller.

(søger efter noget på brettet.)

GINA.
Hvad er det du ser efter?

HJALMAR.
Smør.

GINA.
Smør skal straks komme.

(går ud i køkkenet.)

HJALMAR (råber efter hende).
Å det behøves ikke; jeg kan så godt spise det tørre brød.

GINA (bringer en smørskål).
Se her; det skal være nykærnet.

(Hun skænker en ny kop kaffe for ham; han sætter sig i
sofaen, lægger mere smør på smørrebrødet, spiser og drikker
en stund i taushed.)

HJALMAR.
Vilde jeg, uden at bli' overhængt af nogen--af nogen som
helst,--kunne bo der inde i stuen en dags tid eller to?

GINA.
Ja, det kunde du så godt, hvis du bare vilde.

HJALMAR.
For jeg indsér ikke muligheden af at få alle fars sager ud i
en slig fart.

GINA.
Og så er det jo det til, at først måtte du vel sige ham, at
du ikke længere vilde leve isammens med os andre.

HJALMAR (skyder kaffekoppen fra sig).
Det også, ja; at skulle rippe op igen alle disse forviklede
forhold--. Jeg må område mig; jeg må ha' pusterum; jeg kan
ikke bære alle byrderne på en eneste dag.


GINA.
Nej, og det til i sligt styggevejr, som der er udenfor.

HJALMAR (flytter på grossererens brev).
Jeg ser, det papiret ligger her og slænger endnu.

GINA.
Ja jeg har ikke rørt det.

HJALMAR.
Mig kommer jo den papirlap ikke ved--

GINA.
Nå, jeg tænker såmænd ikke på at gøre mig den nyttig.

HJALMAR.
--men det er ikke værdt, at den går i skuddermudder
alligevel;--i al den forstyrrelsen, når jeg flytter, kunde
det så let--

GINA.
Jeg skal nok ta' vare på det, Ekdal.

HJALMAR.
Gavebrevet hører jo først og fremst far til; og det får bli'
hans sag, om han vil gøre brug af det.

GINA (sukker).
Ja, stakkers gamle far--

HJALMAR.
For en sikkerheds skyld--. Hvor finder jeg noget klister?

GINA (går til reolen).
Her står klisterpotten.

HJALMAR.
Og så en pensel.

GINA.
Her er penselen også.

(bringer ham sagerne.)

HJALMAR (tar en saks).
Bare en papirstrimmel på bagsiden--. (klipper og klistrer.)
Det være langt fra mig at ville forgribe mig på fremmed
ejendom,--og aller mindst på en uformuende oldings. Nå,
ikke på--den andens heller.--Se så. Lad det ligge der så
længe. Og når det er ble't tørt, så ta' det væk. Jeg vil
ikke se det aktstykke for mine øjne mere. Aldrig!

(Gregers Werle kommer ind fra gangen.)

GREGERS (lidt forundret).
Hvad,--sidder du her, Hjalmar?

HJALMAR (rejser sig hurtigt).
Jeg var sunken ned af mathed.

GREGERS.
Du har dog spist frokost, ser jeg.

HJALMAR.
Også legemet gør stundom sine krav gældende.

GREGERS.
Hvad har du så bestemt dig til?

HJALMAR.
For en mand, som jeg, er der kun én vej at gå. Jeg er i færd
med at sanke sammen mine vigtigste sager. Men det tar tid,
kan du vel tænke.

GINA (lidt utålmodig).
Skal jeg så gøre stuen i stand til dig, eller skal jeg pakke
vadsækken?

HJALMAR (efter et ærgerligt sideblik mod Gregers).
Pak,--og gør i stand!

GINA (tar vadsækken).
Ja-ja, så lægger jeg ned skjorten og det andre da.

(går ind i stuen og trækker døren til efter sig.)

GREGERS (efter en kort taushed).
Aldrig havde jeg tænkt, at dette skulde bli' enden på det.
Er det virkelig en nødvendighed for dig at gå frå hus og
hjem?

HJALMAR (driver urolig omkring).
Hvad vil du da, jeg skal gøre?--Jeg er ikke skikket til at
være ulykkelig, Gregers. Jeg må ha' det godt og trygt og
fredeligt omkring mig.

GREGERS.
Men kan du da ikke det? Forsøg det bare. Nu synes jeg, her
er fast grund at bygge på,--og begynd så forfra. Og husk
på, du har jo også opfindelsen at leve for.

HJALMAR.
Å tal ikke om opfindelsen. Det har kanske lange udsigter med
den.

GREGERS.
Så?

HJALMAR.
Ja herre gud, hvad vil du egentlig, jeg skal opfinde? De
andre har jo opfundet det meste i forvejen. Det blir
vanskeligere dag for dag--

GREGERS.
Og du, som har lagt så stort et arbejde i dette.

HJALMAR.
Det var denne udsvævende Relling, som fik mig til det.

GREGERS.
Relling?

HJALMAR.
Ja, det var ham, som først gjorde mig opmærksom på mit anlæg
for en eller anden mærkelig opfindelse i fotograflen.

GREGERS.
Aha,--det var Relling!

HJALMAR.
Å, jeg har været så inderlig lykkelig over den sag. Ikke så
meget for opfindelsen i og for sig; men fordi Hedvig trode
på den,--trode på den med barnesindets hele magt og
styrke.--Ja, det vil sige,--jeg dåre har gåt her og
bildt mig ind, at hun trode på den.

GREGERS.
Kan du virkelig tænke, at Hedvig skulde været falsk imod
dig!

HJALMAR.
Nu kan jeg tænke, hvad det så skal være. Det er Hedvig, som
står ivejen. Hun kommer til at stænge solen ude fra hele mit
liv.

GREGERS.
Hedvig! Er det Hedvig, du mener? Hvorledes skulde hun kunne
stænge for dig?

HJALMAR (uden at svare).
Så usigelig som jeg har elsket det barn. Så usigelig
lykkelig, som jeg følte mig hver gang jeg kom hjem i min
fattige stue og hun fløj mig imøde med sine søde, lidt
mysende øjne. Å jeg troskyldige dåre! Jeg holdt så usigelig
af hende;--og så digted og drømte jeg mig ind i den
indbildning, at hun holdt så usigelig af mig igen.

GREGERS.
Siger du, at det bare var en indbildning!

HJALMAR.
Hvor kan jeg vide det? Gina kan jeg jo ikke få presset noget
ud af. Og hun mangler jo desuden så aldeles sans for den
ideale side af forviklingerne. Men for dig føler jeg trang
til at åbne mig, Gregers. Der er denne forfærdelige tvil--;
kanske Hedvig aldrig har holdt rigtig ærligt af mig.

GREGERS.
Det kunde du dog muligens få vidnesbyrd om. (lytter.) Hvad
er det? Jeg synes vildanden skriger.

HJALMAR.
Vildanden skræpper. Far er på loftet.

GREGERS.
Er han det! (giæde lyser op i ham.) Jeg siger, du kunde nok
få vidnesbyrd om, at den stakkers miskendte Hedvig holder af
dig!

HJALMAR.
Å hvad vidnesbyrd kan hun gi' mig! Jeg tør ikke tro på nogen
forsikkring fra den kant.

GREGERS.
Hedvig kender visselig ikke til svig.

HJALMAR.
Å, Gregers, det er jo netop det, som ikke er så sikkert.
Hvem ved, hvad Gina og denne fru Sørby mangen gang kan ha'
siddet her og hvisket og tisket om? Og Hedvig plejer ha'
ørerne med sig, hun. Kanske kom gavebrevet ikke så uventet
endda. Jeg syntes nok, at jeg mærked noget sligt.

GREGERS.
Hvad er det dog for en ånd, som er faret i dig!

HJALMAR.
Jeg har fåt øjnene op. Pas du på;--du skal se, gavebrevet
er bare en begyndelse. Fru Sørby har altid havt så meget
tilovers for Hedvig; og nu har hun jo magt til at gøre for
barnet, hvad det så skal være. De kan ta' hende fra mig,
hvad tid og time de lyster.

GREGERS.
Aldrig i verden går Hedvig fra dig.

HJALMAR.
Vær du ikke så viss på det. Dersom de står og vinker efter
hende med fulde hænder--? Å, jeg, som har elsket hende så
usigelig! Jeg, som vilde sat min højeste lykke i at ta'
hende varsomt ved hånden og lede hende, som man leder et
mørkræd barn gennem et stort øde rum!--Nu føler jeg det så
nagende sikkert,--den fattige fotograf oppe i
loftslejligheden har aldrig været noget belt og fuldt for
hende. Hun har bare så listelig sørget for at stå på en god
fod med ham så længe til tiden kom.

GREGERS.
Dette her tror du ikke selv, Hjalmar.

HJALMAR.
Det forfærdelige er jo netop, at jeg ikke ved, hvad jeg skal
tro,--at jeg aldrig kan få vide det. Men kan du da
virkelig tvile på, at det må være, som jeg siger? Hå-hå, du
stoler for stærkt på den ideale fordring, min gode Gregers!
Dersom de andre kom, de, med de bugnende hænder, og råbte
til barnet: gå ifra ham; hos os har du livet ivente--

GREGERS (hurtigt).
Ja, hvad da, tror du?

HJALMAR.
Hvis jeg så spurte'hende: Hedvig, er du villig til at gi'
slip på livet for mig? (ler spotsk.) Jo tak,--du skulde
nok få høre, hvad svar jeg fik!

(Et pistolskud høres inde på loftet.)

GREGERS (højt, i glæde).
Hjalmar!

HJALMAR.
Se så; nu går han på jagt også.

GINA (kommer ind).
Uf, Ekdal, jeg synes, gamlefar går og dundrer inde på loftet
alene.

HJALMAR.
Jeg vil se ind--

GREGERS (levende, grebet).
Bi lidt! Ved du, hvad det var?

HJALMAR.
Ja visst ved jeg det.

GREGERS.
Nej, du ved ikke. Men jeg ved det. Det var vidnesbyrdet!

HJALMAR.
Hvilket vidnesbyrd?

GREGERS.
Det var en barnlig offerhandling. Hun har fåt din far til at
skyde vildanden.

HJALMAR.
Skyde vildanden!

GINA.
Nej, tænk--!

HJALMAR.
Hvad skulde det til?

GREGERS.
Hun vilde offre til dig, det bedste hun ejed i verden; for
så måtte du da komme til at holde af hende igen, mente hun.

HJALMAR (blødt, bevæget).
Å, det barn!

GINA.
Ja, hvad hun kan finde på!

GREGERS.
Hun vilde bare ha' din kærlighed igen, Hjalmar; hun syntes
ikke hun kunde leve den foruden.

GINA (kæmper med gråden).
Der kan du selv se, Ekdal.

HJALMAR.
Gina, hvor er hun henne?

GINA (snøfter).
Stakkers, hun sidder vel ude i køkkenet, kan jeg tro.

HJALMAR (går hen, river køkkendøren op og siger):
Hedvig,--kom! Kom ind til mig! (ser sig om.) Nej, her er hun
ikke.

GINA.
Så er hun i det lille kammerset sit da.

HJALMAR (udenfor).
Nej, her er hun heller ikke. (kommer ind.) Hun må være gåt
ud.

GINA.
Ja, du vilde jo ikke vide af hende nogen steds i huset.

HJALMAR.
Å gid hun bare snart vilde komme hjem,--så jeg rigtig kan
få sagt hende--. Nu skal alt bli' godt, Gregers; for nu
tror jeg nok, vi kan begynde livet om igen.

GREGERS (stille).
Jeg vidste det; gennem barnet vilde oprettelsen ske.

(Gamle Ekdal kommer i døren til sit værelse; han er i fuld
uniform og har travlt med at spænde sabelen om sig.)

HJALMAR (forbauset).
Far! Er du der!

GINA.
Var det i kammerset far skød?

EKDAL (harmfuld, nærmer sig).
Så du går på jagt alene, du, Hjalmar?

HJALMAR (spændt, forvirret).
Det var altså ikke dig, som skød på loftet?

EKDAL.
Skød jeg? Hm!

GREGERS (råber til Hjalmar).
Hun har selv skudt vildanden, du!

HJALMAR.
Hvad er dette her! (skynder sig til loftsdøren, river den
tilside, ser ind og skriger højt.) Hedvig!

GINA (løber mod døren).
Jøss', hvad er det!

HJALMAR (går ind).
Hun ligger på gulvet!

GREGERS.
Ligger Hedvig!

(ind til Hjalmar.)

GINA (samtidigt).
Hedvig! (ind på loftet.) Nej, nej, nej!

EKDAL.
Hå--hå; går hun også på skytteri!

(Hjalmar, Gina og Gregers slæber Hedvig ind i atelieret; i
den nedhængende højre hånd holder hun pistolen fastklemt
mellem fingrene.)

HJALMAR (forstyrret).
Pistolen er gåt af. Hun har truffet sig selv. Råb om hjælp!
Hjælp!

GINA (løber ud på gangen og råber ned):
Relling! Relling! Doktor Relling; fly'herop så fort De kan!

(Hjalmar og Gregers lægger Hedvig ned på sofaen.)

EKDAL (stille).
Skogen hævner.

HJALMAR (på knæ ved hende).
Nu kommer hun sig snart. Nu kommer hun sig--: ja, ja, ja.

GINA (som er kommen ind igen).
Hvor har hun truffet sig? Jeg kan ikke se nogen tingen--

(Relling kommer hurtigt, og straks efter ham Molvik; den
sidste er uden vest og halstørklæde, med åben livkjole.)

RELLING.
Hvad er her på færde?

GINA.
De siger, Hedvig har skudt sig.

HJALMAR.
Kom her og hjælp!

RELLING.
Skudt sig!

(han rykker bordet til side og begynder at undersøge hende.)

HJALMAR (ligger og ser angstfuldt op på ham).
Det kan da ikke være farligt? Hvad, Relling? Hun bløder
næsten ikke. Det kan da ikke være farligt?

RELLING.
Hvorledes gik det til?

HJALMAR.
Å, hvad ved jeg--!

GINA.
Hun vilde skyde vildanden.

RELLING.
Vildanden?

HJALMAR.
Pistolen må være gåt af.

RELLING.
Hm. Ja så.

EKDAL.
Skogen hævner. Men jeg er ikke ræd alligevel.

(går ind på loftet og lukker efter sig.)

HJALMAR.
Nå, Relling,--hvorfor siger du ingen ting?

RELLING.
Kuglen er gåt ind i brystet.

HJALMAR.
Ja, men hun kommer sig da!

RELLING.
Du ser vel, at Hedvig ikke lever.

GINA (brister i grad).
Å barnet, barnet!

GREGERS (hæst).
På havsens bund--.

HJALMAR (springer op).
Jo, jo, hun må leve! Å, gud velsigne dig, Relling,--bare
et øjeblik,--bare så længe til jeg kan få sagt hende, hvor
usigelig jeg holdt af hende hele tiden!

RELLING.
Hjertet er truffet. Indre forblødning. Hun døde på stedet.

HJALMAR.
Og jeg, som jog hende fra mig som et dyr! Og så krøb hun
forskræmt ind på loftet og døde i kærlighed for mig.
(hulkende.) Aldrig få gøre det godt igen! Aldrig få sige
hende--! (knytter hænderne og skriger opad:) Å, du der
oppe--! Hvis du er da! Hvi gjorde du mig dette!

GINA.
Hys, hys, du må ikke anmasse dig så fælt. Vi havde vel ikke
ret til at beholde hende, kan jeg tro.

Molvik.
Barnet er ikke dødt; det sover.

RELLING.
Sludder.

HJALMAR (blir stille, går hen til sofaen og ser med
korslagte arme på Hedvig).
Der ligger hun så stiv og stille.

RELLING (soger at løse pistolen).
Den sidder så fast, så fast.

GINA.
Nej, nej, Relling, bræk ikke fingrene hendes; la' pigstolen
sidde.

HJALMAR.
Hun skal få den med sig.

GINA.
Ja, la' hende det. Men barnet skal ikke ligge og paradere
her ude. Hun skal ind i kammerset til sig selv, skal hun.
Ta' i med, Ekdal.

(Hjalmar og Gina tar Hedvig imellem sig.)

HJALMAR (mens de bærer).
Å, Gina, Gina, holder du dette ud!

GINA.
Den ene får hjælpe den anden. For nu er vi da halvt om
hende, ved jeg.

Molvik (strækker armene ud og mumler):
Lovet være herren; til jord skal du blive; til jord skal du
blive--

RELLING (hvisker).
Hold kæft, menneske; du er jo fuld.

(Hjalmar og Gina bærer liget ud gennem køkkendøren. Relling
lukker efter dem. Molvik sniger sig ud på gangen.)

Relling (går hen til Gregers og siger):
Aldrig skal nogen binde mig på næsen, at dette her var et
vådeskud.

GREGERS (som har stat skrækslagen, i krampaytige rykninger).
Ingen kan sige, hvorledes det forfærdelige gik til.

RELLING.
Forladningen har svi'd kjolelivet. Hun må ha' trykket
pistolen lige imod brystet og fyret af.

GREGERS.
Hedvig er ikke død forgæves. Så De, hvorledes sorgen
frigjorde det storladne i ham?

RELLING.
Storladne blir de fleste, når de står i sorg ved et lig. Men
hvor længe tror De den herligheden varer hos ham?

GREGERS.
Skulde ikke den vare og vokse for livet!

RELLING.
Inden tre fjerdingår er lille Hedvig ikke andet for ham end
et vakkert deklamationstema.

GREGERS.
Og det tør De sige om Hjalmar Ekdal!

RELLING.
Vi skal snakkes ved, når det første græsset er visnet på
hendes grav. Da kan De få høre ham gulpe op om «det
faderhjertet for tidligt frarevne barn»; da skal De få se
ham sylte sig ind i rørelse og i selvbeundring og i
selvmedlidenhed. Pas De på!

GREGERS.
Hvis De har ret, og jeg har uret, så er ikke livet værd at
leve.

RELLING.
Å, livet kunde være ganske bra' alligevel, når vi bare måtte
få være i fred for disse velsignede rykkere, som render os
fattigfolk på dørene med den ideale fordring.

GREGERS (ser frem for sig).
I så fald er jeg glad, at min bestemmelse er, hvad den er.

RELLING.
Med forlov,--hvad er da Deres bestemmelse?

GREGERS (i færd med at gå).
At være den trettende mand tilbords.

RELLING.
Å fan' tro det.






Forord til Anden Udgave.

Dramaet "Catilina", det arbejde, hvormed jeg betrådte forfatter-banen,
er skrevet i Vinteren 1848-49, altså i mit enogtyvende år.

Jeg befandt mig dengang i Grimstad, henvist til ved egne kræfter at
erhverve det fornødne til livsophold og til undervisning for at kunne gå
op til student-eksamen. Tiden var stærkt bevæget. Februar-revolutionen,
opstandene i Ungarn og andetsteds, den slesvigske krig,--alt dette greb
mægtigt og modnende ind i min udvikling, hvor ufærdig den end længe
bagefter vedblev at være. Jeg skrev rungende opmuntringsdigte til
Magyarerne om, til fromme for friheden og menneskeheden, at holde ud i
den retfærdige kamp mod "tyrannerne"; jeg skrev en lang række sonetter
til kong Oskar, nærmest, såvidt jeg husker, indeholdende en opfordring
om at sætte alle smålige hensyn tilside og ufortøvet, i spidsen for sin
hær, at rykke; brødrene til hjælp på Slesvigs yderste grænser. Da jeg
nu for tiden, i modsætning til dengang, betviler at mine vingede
opråb vilde i nogen væsentlig grad have gavnet Magyarernes eller
Skandinavernes sag, så ansér jeg det for heldigt at de forblev indenfor
manuskriptets halvprivate område. Afholde mig kunde jeg dog ikke fra
ved mere løftede anledninger at udtale mig i en med mine digtninger
overensstemmende passioneret retning, hvilket imidlertid ikke,--hverken
fra venner eller ikke-venner,--indbragte mig andet end det tvilsomme
udbytte, af de første at hilses som anlagt for det ufrivillig morsomme,
medens andre fandt det i højeste måde påfaldende at et ungt menneske i
min underordnede stilling kunde give sig af med at drøfte ting, som
end ikke de selv dristede sig til at have nogen mening om. Jeg skylder
sandheden at tilføje at min optræden, i forskellige forholde, heller
ikke berettigede til synderligt håb om at samfundet i mig turde påregne
nogen tilvækst af borgerlige dyder, ligesom jeg også ved epigrammer
og karrikaturtegninger lagde mig ud med flere, der havde fortjent
det bedre af mig, og hvis venskab jeg i grunden satte pris på.
Overhovedet,--medens en stor tid stormede udenfor, befandt jeg mig på
krigsfod med det lille samfund, hvor jeg sad indeklemt af livsvilkår og
omstændigheder.

Således var stillingen, da jeg under forberedelserne til eksamen
gennemgik Sallusts "Catilina" samt Ciceros taler imod sidstnævnte.
Jeg slugte disse skrifter, og nogle måneder efter var mit drama færdigt.
Som man af min bog vil se, delte jeg ikke dengang de to gamle romerske
skribenters opfatning af Catilinas karakter og handlemåde, og jeg er
endnu tilbøjelig til at tro at der dog må have været adskilligt stort
eller betydeligt ved en mand, med hvem majoriteternes ufortrødne
sagfører Cicero ikke fandt det hensigtsmæssigt at give sig ikast,
forinden tingene havde taget en sådan vending, at der ikke længere var
nogen fare forbunden med angrebet. Erindres bør det også, at der gives
få historiske personer, hvis eftermæle har været mere udelukkende i
modstandernes vold, end Catilinas.

Mit drama blev skrevet i nattetimerne. Fra min gode og skikkelige men
af sin bedrift helt og holdent optagne principal måtte jeg så godt som
stjæle mig fritimer til at studere, og fra disse stjålne studietimer
stjal jeg igen øjeblikke til at digte. Der blev således ikke synderlig
andet end natten at ty til. Jeg tror, at dette er den ubevidste årsag
til at næsten hele stykkets handling foregår ved nattetid.

En for omgivelserne så uforståelig kendsgerning, som den, at jeg
befattede mig med at skrive skuespil, måtte naturligvis holdes hemmelig;
men ganske uden medvidere kan en ty veårig digler ikke godt forblive, og
jeg betroede derfor to jævnaldrende venner, hvad der i stilhed
beskæftigede mig.

Vi tre knyttede store forventninger til "Catilina" da det var bleven
færdigt. Først og fremst skulde det nu renskrives for, under et opdigtet
forfatternavn, at indleveres til teatret i Kristiania, og derhos skulde
det offentliggøres gennem trykken. Den ene af mine troende og trofaste
påtog sig at levere en smuk og tydelig kopi af mit rå urettede udkast,
et hverv, hvilket han udførte til den grad samvittighedsfuldt, at han
end ikke glemte en eneste af de utallige tankestreger, som jeg i
produktionens hede havde anbragt overalt, hvor det rette udtryk ikke i
øjeblikket vilde falde mig ind. Den anden af mine venner, hvis navn jeg
her nævner, da han ikke mere er blandt de levende, daværende student,
senere sagfører, Ole C. Schulerud, rejste til Kristiania med afskriften.
Jeg husker endnu et af hans breve, hvori han melder mig at nu var
"Catilina" indleveret til teatret; at det snart vilde komme til
opførelse, derom kunde der naturligvis ikke være nogen tvil, såsom
direktionen bestod af meget skønsomme mænd; og ligeså lidt kunde det
betviles at byens samtlige boghandlere med glæde vilde betale et
klækkeligt honorar for første oplag; hvad det kom an på, mente han,
var kun at udfinde den, der vilde gøre det højeste bud.

Efter en lang og spændende ventetid begyndte imidlertid nogle
vanskeligheder at vise sig. Fra teaterdirektionen erholdt min ven
stykket tilbagesendt med et særdeles høfligt men ligeså bestemt afslag.
Han gik nu med manuskriptet fra boghandler til boghandler; men alle som
én udtalte sig i samme retning som teaterdirektionen. Den højstbydende
forlangte så og så meget for at trykke stykket uden honorar.

Alt dette nedslog dog langtfra ikke min vens tro på sejren. Han
tilskrev mig tvertimod, at det just var bedst således; jeg skulde selv
optræde som forlægger af mit drama; med de fornødne penge vilde han
forstrække mig; udbyttet skulde vi dele, imod at han besørgede alt
forretningsmæssigt ved sagen--undtagen korrekturlæsning, hvilken han
anså for overflødig, da man havde et så smukt og tydeligt manuskript
at trykke efter. I et senere brev ytrede han, at han med disse lovende
fremtidsudsigter for øje tænkte på at opgive sine studeringer for helt
og holdent at kunne hellige sig til udgivelsen af mine værker; to eller
tre skuespil om året, mente han at jeg med lethed måtte kunne skrive, og
ifølge en anstillet sandsynlighedsberegning havde han udfundet at vi for
overskuddet måtte om ikke lang tid kunne foretage den mellem os oftere
aftalte eller omtalte rejse gennem Europa og Orienten.

Min rejse indskrænkede sig imidlertid foreløbig til Kristiania.
Der indtraf jeg i begyndelsen af våren 1850 og kort i forvejen var
"Catilina" kommen tilsyne i boghandelen. Stykket vakte opsigt og
interesse i studenterverdenen; men kritiken dvælede nærmest ved de
fejlfulde vers og fandt for øvrigt bogen umoden. En mere anerkendende
dom udtaltes kun fra et enkelt hold; men denne udtalelse kom fra en
mand, hvis anerkendelse altid har været mig kær og vægtfuld, og hvem jeg
herigennem bringer min fornyede tak. Solgt blev der nok ikke ret meget
af det lille oplag; min ven havde en del af eksemplarerne i sit værge,
og jeg erindrer at en aften, da vor huslige fællesforfatning syntes at
optårne uoverstigelige vanskeligheder for os, blev denne bunke trykte
sager gjort til makulatur og lykkelig afhændet til en høker. I de
nærmest påfølgende dage manglede vi ingen af livets første
fornødenheder.--

Under mit ophold i hjemmet i afvigte sommer, og navnlig efter min
tilbagekomst hertil, trådte de skiftende billeder fra mit forfatterliv
klarere og skarpere frem for mig end nogensinde før. Blandt andet tog
jeg også "Catilina" for mig. Bogens indhold i det enkelte havde jeg
næsten glemt; men ved påny at gennemlæse den fandt jeg at den dog
rummede en hel del, som jeg endnu kunde vedkende mig, navnlig hvis man
ser hen til at den er mit begynderarbejde. Mangt og meget, hvorom min
senere digtning har drejet sig,--modsigelsen mellem evne og higen,
mellem vilje og mulighed, menneskehedens og individets tragedie og
komedie på engang,--kommer allerede her frem i tågede antydninger,
og jeg fattede derfor det forsæt, som et slags jubilæumsskrift at
foranstalte en ny udgave,--et forsæt, hvortil min forlægger med
sedvanlig redebonhed gav sin billigelse.

Men det gik naturligvis ikke an uden videre at genoptrykke den gamle
originaludgave; thi denne er, som foran påpeget, intet andet end et
aftryk af mit ufærdige og urettede koncept eller af det aller første rå
udkast. Ved gennemlæsningen mindedes jeg tydelig, hvad der oprindelig
havde foresvævet mig, og jeg så tillige at formen så godt som intetsteds
afgav et fyldestgørende udtryk for, hvad jeg havde villet.

Jeg besluttede derfor at gennemarbejde denne min ungdomsdigtning,
således, som jeg tror at jeg allerede dengang vilde kunne have gjort
det, såfremt tiden havde stået til min rådighed og omstændighederne
havde været mig gunstigere. Ved ideerne, forestillingerne og det heles
udviklingsgang har jeg derimod ikke rørt. Bogen er forbleven den
oprindelige, kun at den nu fremtræder i en fuldført skikkelse.

Med foranstående for øje, beder jeg, at den må blive modtagen af mine
venner i Skandinavien og andetsteds; jeg beder at de vil modtage den som
en hilsen fra mig ved afslutningen af et tidsrum, der for mig har været
vekselfuldt og rigt på modsætninger. Meget af hvad jeg for femogtyve år
siden drømte, er bleven virkeliggjort, om end ikke på den måde eller så
snart, som jeg da håbede. Dog tror jeg nu at det var bedst for mig
således; jeg ønsker ikke at noget af det mellemliggende skulde have
været uprøvet, og ser jeg tilbage på det gennemlevede som på en helhed,
da gør jeg det med en tak for alt og en tak til alle.

Dresden i Februar 1875.

Henrik Ibsen.




PERSONERNE:


LUCIUS CATILINA, en adelig Romer.
AURELIA, hans hustru.
FURIA, en vestalinde.
CURIUS, Catilinas slægtning, en yngling.
MANLIUS, en gammel kriger.
LENTULUS,  }
COEPARIUS, }
GABINIUS,  } unge adelige Romere.
STATILIUS, }
CETHEGUS,  }
AMBIORIX,  } Allobrogernes udsendinger.
OLLOVICO,  }
EN OLDING.
PRESTINDER og TJENERE i Vestas tempel.
GLADIATORER og KRIGERE.
ALLOBROGERNES LEDSAGERE.
SULLAS GENFÆRD.


(Første og anden akt foregår ved og i Rom, tredje akt i Etrurien.)




FØRSTE AKT.


(Ved den flaminiske landevej udenfor Rom. En træbevokset bakke ved
vegen. I baggrunden fremrager stadens højder og mure. Det er aften.)

(Catilina står oppe på bakken mellem buskerne, lænet til en træstamme.)

CATILINA.
Jeg må! Jeg må; så byder mig en stemme
i sjælens dyb,--og jeg vil følge den.
Kraft ejer jeg, og mod til noget bedre,
til noget højere, end dette liv.
En række kun af tøjlesløse glæder--!
Nej, nej; de fyldestgør ej hjertets trang.
  Jeg sværmer vildt! Kun glemsel er min higen.
Det er forbi! Mit liv har intet mål.
(Efter et ophold.)
  Hvad blev der vel af mine ungdomsdrømme?
Som lette sommerskyer de forsvandt.
Kun nag og skuffelse de lod tilbage;--
hvert modigt håb har skæbnen røvet mig.
(slår sig for panden.)
  Foragt dig selv! Foragt dig, Catilina!
Du føler ædle kræfter i dit sind;--
og hvad er målet for din hele stræben?
Kun mættelse for sanseligt begær.
(roligere.)
  Dog, stundom end, som nu i denne time,
en lønlig længsel ulmer i mit bryst.
Ah, når jeg ser mod staden hist, det stolte,
det rige Roma,--og den uselhed
og det fordærv, hvortil det længst er sunket,
fremtræder klart som solen for mit syn,--
da råber højt en stemme i mit indre:
vågn, Catilina;--vågn, og vord en mand!
(afbrydende.)
  Ak, det er gøgleværk og nattens drømme
og ensomhedens åndefostre kun.
Ved mindste lyd fra virklighedens rige
de flygter ned i sjælens stumme dyb.

(Allobrogernes udsendinger, Ambiorix og Ollovico, med sine ledsagere
kommer nedover landevegen uden at bemærke Catilina.)

AMBIORIX.
Se hist vor rejses mål! Se Romas mure!
Mod himlen står det høje Kapitol.

OLLOVICO.
_Det_ Roma er? Italiens herskerinde,
og snart Germaniens,--Galliens og måské.

AMBIORIX.
Desværre, ja;--så tør det engang vorde;
og skånselløst er Romas herredom;
den undertvungne tynger det til jorden.
Nu får vi se, hvad lod vort folk kan vente:
om her er værn mod krænkelserne hjemme,
og fred og ret for Allobrogers land.

OLLOVICO.
Det vil os skænkes.

AMBIORIX.
                  Lad os håbe så;
thi endnu véd vi ingenting med visshed.

OLLOVICO.
Du frygter, synes det?

AMBIORIX.
                     Med skellig grund.
Nidkær var Roma stedse for sin magt.
Og kom ihug at dette stolte rige
af høvdinger ej styres, som hos os.
Derhjemme råder vismand eller kriger,--
i kløgt den ypperste, i strid den største;
ham kårer vi til fører for vor stamme,
til dommer og til hersker for vort folk.
Men _her_--

CATILINA
(råber ned til dem).
         --her råder vold og egennytte;--
ved list og rænker blir man hersker her!--

OLLOVICO.
O, ve os, brødre,--han har os beluret!

AMBIORIX
(til Catilina).
Er så den ædelbårne Romers skik?
Et kvindeværk er det i vore dale.

CATILINA
(stiger ned på vejen).
Frygt ikke;--spejden er ej min bedrift;
tilfældig kun jeg hørte eders tale.--
  Fra Allobrogerlandet kommer I?
I Roma tror I retfærd er at finde?
Vend om! Drag hjem! Her råder tyranni
og uretfærd langt mer end nogensinde.
En republik af navnet er det vel;
og dog, hver borger er en bunden slave,
forgældet, og afhængig som en træl
af et senat--tilfals for gunst og gave.
Forsvunden er den fordums samfunds-ånd,
det frisind, Roma havde før i eje;--
liv, sikkerhed, er af senatets hånd
en nåde, som med guld man må opveje.
Her gælder magtsprog, ej retfærdighed;
den ædle står af vælden overskygget--

AMBIORIX.
Men sig,--hvo er da du, der bryder ned
den grund, hvorpå vort hele håb var bygget?

CATILINA.
En mand, der føler varmt for friheds sag;
en fiende af uretfærdigt vælde;
en ven af hver en undertrykt, hver svag,--
med lyst og mod den mægtige at fælde.

AMBIORIX.
Det stolte Romerfolk--? Ah, Romer, svar;--
du sikkert vil os fremmede bedrage.
Er det ej mere, hvad det fordum var:
tyranners skræk, beskytter for den svage?

CATILINA
(peger mod staden og siger):
Se, Allobroger,--hist på højden truer,
med herskertrods, det store Kapitol.
Se, hvor i rødlig aftenglans det luer
ved sidste blinket ifra vestens sol.--
Så flammer også Romas aftenrøde;
dets frihed hylles ind i trældoms nat.--
Dog, på dets himmel snart en sol skal gløde;
og for dens stråler svinder mulmet brat.

(han går.)


(En søjlegang i Rom.)

(Lentulus, Statilius, Coeparius og Cethegus kommer ind i ivrig samtale.)

COEPARIUS.
Ja, du har ret; det vorder stedse værre.
Hvad enden bliver, véd jeg ikke selv.

CETHEGUS.
Ej! aldrig falder det mig ind at tænke
på enden. Øjeblikket nyder jeg.
Hver glædens skål jeg stikker ud--og lader:
det hele gå sin egen skæve gang.

LENTULUS.
Vel den, der kan. Det mig forundtes ikke
så ligegyldig at imødese
den dag, da intet mer vi har tilovers,
og ingen fordring fyldestgøres kan.

STATILIUS.
Og aldrig glimt af udsigt til det bedre!
Dog, det er sandt: en levevis som vor--

CETHEGUS.
O, ti med sligt!

LENTULUS.
               Mit sidste arvestykke
blev denne morgen mig for gæld berøvet.

CETHEGUS.
Nu væk med sorg og klager! Følg mig, venner!
I lystigt drikkelag vi drukner dem!

COEPARIUS.
Ja, ja; det vil vi! Kom, I glade brødre!

LENTULUS.
Vent lidt; hist ser jeg gamle Manlius;--
jeg tænker han, som vanligt, søger os.

MANLIUS
(træder heftig ind).
Forbandet være disse lumpne hunde!
Retfærdighed de kender ikke mer.

LENTULUS.
Hvad er påfærde? Hvorfor så forbitret?

STATILIUS.
Har ågerkarle plaget også dig?

MANLIUS.
Hel andet. Hør! Som I vel alle véd,
har jeg med hæder tjent i Sullas hær.
Et stykke agerland blev min belønning.
Da krigen var tilende leved jeg
af dette gods; til nød det mig ernæred.
Nu er det taget fra mig! Som det heder--
skal statens ejendomme drages ind,
til ligelig fordeling på enhver.
Det er et røveri, og intet andet!
Kun egen griskhed søger de at mætte.

COEPARIUS.
Så skalter de med vore rettigheder!
De mægtige tør øve, hvad de vil.

CETHEGUS
(muntert).
Slemt nok for Manlius! Dog, værre slag
har rammet mig, som nu jeg skal fortælle.
Tænk eder kun,--min smukke elskerinde,
min Livia, har troløst mig forladt,
just nu, da alt, hvad end mig var tilovers,
for hendes skyld jeg havde ødslet bort.

STATILIUS.
Din overdåd tilskrives må dit uheld.

CETHEGUS.
Tilskriv det, hvad du vil; jeg giver ej
på mine ønsker slip; dem vil jeg stille
tilfreds så længe, som jeg det formår.

MANLIUS.
Og jeg, der tappert kæmped for den hæder,
den magt, hvormed de stolte praler nu!
Jeg skal--! Ah, var den gamle kække skare
af mine våbenfæller endnu her!
Men, nej; den største delen er jo død;
og resten lever spredt i alle lande.--
  O, hvad er I, den unge slægt, mod hine?
For magten bøjer I jer dybt i støvet;
I har ej mod at bryde eders lænker;
I bærer tålsomt dette trælleliv!

LENTULUS.
Ved guderne,--skønt krænkende han taler,
er sandhed dog i hvad han sagde der.

CETHEGUS.
O, ja; ja vel;--ret må vi give ham.
Men hvordan gribe fat? Se, det er tingen.

LENTULUS.
Ja, sandhed er det. Altfor længe tålte
vi undertrykkelsen. Nu er det tid
at kaste af de bånd, som uretfærd
og herskesyge rundt om os har flettet.

STATILIUS.
Ah, jeg forstår dig, Lentulus! Dog se,
til sligt behøver vi en kraftig leder--
med mod og indsigt nok. Hvor findes han?

LENTULUS.
Jeg kender en, der mægter os at lede.

MANLIUS.
Du mener Catilina?

LENTULUS.
                 Netop ham.

CETHEGUS.
Ja, Catilina; han var kanske manden.

MANLIUS.
Jeg kender ham. Jeg var hans faders ven,
med hvem i mangt et slag jeg fægted sammen.
Hans lille søn fik følge ham i krigen.
I hin tid alt var drengen vild, ustyrlig;
dog, sjeldne gaver var hos ham at spore;--
hans sind var højt, hans mod urokkeligt.

LENTULUS.
Jeg tror at finde ham ret beredvillig.
Iaftes mødte jeg ham dybt forstemt.
Han ruger over hemmelige anslag;--
et dristigt mål han havde længst i sigte.

STATILIUS.
Ja, konsulatet har han længe søgt.

LENTULUS.
Det vil ej lykkes ham; thi voldsomt har
hans fiender imod ham talt og tordnet;--
han var tilstede selv, og rasende
forlod han rådet--pønsende på hævn.

STATILIUS.
Da går han sikkert på vort forslag ind.

LENTULUS.
Jeg håber det. Dog først vi planen må
i enrum veje. Tiden er os gunstig.

(de går.)


(I Vesta-templet i Rom. På et alter i baggrunden brænder en lampe med
den hellige ild.)

(Catilina, fulgt af Curius, kommer listende ind mellem søjlerne.)

CURIUS.
Hvad, Catilina,--hid du fører mig?
I Vestas tempel!

CATILINA
(leende).
               Nu ja; som du ser!

CURIUS.
I guder,--hvilket letsind! End idag
har Cicero i rådet tordnet mod dig;
og dog du kan--

CATILINA.
             O, lad det være glemt!

CURIUS.
Du er i fare, og forglemmer den--
ved blindt at styrte dig ind i en anden.

CATILINA
(muntert).
Forandring er min lyst. Jeg aldrig ejed
en vestalindes elskov,--den forbudne;--
thi kom jeg hid at friste lykkens gunst.

CURIUS.
Hvad siger du? Umuligt! Det er spøg!

CATILINA.
En spøg? Ja visst,--som hver min kærlighed;--
men alvor er dog, hvad jeg nys dig sagde.
Ved sidste skuespil jeg så på torvet
prestinderne i stort og festligt optog.
Tilfældigvis på en af dem jeg sænked
et øjekast,--og med et flygtigt blik
hun mødte mit. Det trængte gennem sjælen.
Ah, dette udtryk i det sorte øje
jeg aldrig så hos nogen kvinde før.

CURIUS.
Det vil jeg tro. Men sig,--hvad fulgte siden?

CATILINA.
I templet har jeg vidst at slippe ind,
har flere gange set og talt med hende.
O, hvilken forskel mellem denne kvinde
og min Aurelia.

CURIUS.
              Du elsker begge
på engang? Nej,--det kan jeg ej forstå.

CATILINA.
Besynderligt. Jeg fatter det ej selv.
Og dog--jeg elsker begge, som du siger.
Men hvor forskellig er ej denne elskov!
Aurelia er øm og stemmer tidt
med blide ord mit sind til ro og mildhed;
hos Furia--. Gå, gå; der kommer nogen.

(de skjuler sig mellem søjlerne.)

FURIA
(kommer ind fra den anden side).
Forhadte haller,--vidner til min smerte,
hjem for den kval, hvortil jeg er fordømt!
Hvert herligt håb, hver tanke, som jeg nærte,
er slukt i dette hjerte,--gennemstrømt
af febergysen snart, og snart af gløden,
mer hed og brændende end flammen der.--
  Ah, hvilken skæbne! Og hvad var vel brøden,
som fængsled mig til dette tempel her,--
som røved mig enhver min ungdomsglæde,--
i livets varme vår hver skyldfri lyst?
  Dog ingen tåre skal mit øje væde;
kun hævn og had beliver dette bryst.

CATILINA
(træder frem).
Og heller ej for mig en anden lue--
en mere blid--du nærer, Furia?

FURIA.
I guder; Du, forvovne, her igen?
Du frygter ej--?

CATILINA.
               Jeg kender ikke frygt.
Det stedse var min lyst at trodse faren.

FURIA.
O, herligt; herligt! Så er og _min_ lyst;--
og dette tempel hader jeg des mere,
fordi jeg lever her i stadig tryghed,
og ingen fare bag dets mure bor.
  O, denne tomme handlingsløse færden,
et liv, så mat, som lampens sidste blus--!
Hvor trang en tumleplads for al min fylde
af vide formål og af hede ønsker!
At knuges sammen mellem disse vægge;--
her stivner livet; håbet slukkes ud;
her sniger dagen døsig sig til ende,
og ingen tanke rettes mod en dåd.

CATILINA.
Ah, Furia, hvor selsom er din tale!
Den er som genlyd fra min egen barm,--
som om med flammeskrift du vilde male
enhver min higen, svulmende og varm.
Så knuger naget også dette hjerte;
som dit--af hadet, hærdes det til stål;
som dig, mig røvedes hvert håb, jeg nærte;
mit levnet er--som dit--foruden mål.
  Og dog jeg gemmer taus min kval, mit savn;
og ingen aner, hvad der gløder i mig.
De håner og foragter mig,--de usle;
de fatter ej, hvor højt mit hjerte slår
for ret og frihed, og for alt, hvad ædelt
bevæged sig i nogen Romers sind.

FURIA.
Jeg vidste det! Din sjæl, og ingen anden,
er skabt for mig,--så råber lydt en røst,
som aldrig fejler og som ej bedrager.
Så kom! O, kom--og lad os følge røsten!

CATILINA.
Hvad mener du, min skønne sværmerinde?

FURIA.
Kom,--lad os flygte langt fra dette sted;
et nyskabt fedreland vi vil os finde.
Her kues åndens stolthed og dens flugt;
her slukker lavhed hver en herlig funke
før den til flammers leg får blusse frem.
Kom, lad os flygte;--se, for frihedssindet
er hele jordens kreds et fædrehjem!

CATILINA.
O, mægtig tryllende du drager mig--

FURIA.
Så lad os nytte dette øjeblik!
Højt over fjelde; vidt bag havets flade,--
langt, langt fra Roma stanser først vor flugt.
Dig følger sikkert tusend venners skare;
i fjerne lande fæster vi vort bo;
der hersker vi; der skal sig åbenbare,
at intet hjerte slog som disse to!

CATILINA.
O, skønt!--Men flygte? Hvorfor skal vi flygte?
Se, her kan også frihedsflammen næres;
her findes og en mark for dåd og handling,
så stor, som selv din sjæl begærer den.

FURIA.
Her, siger du? Her, i det usle Roma,
hvori kun slavesind og voldsmagt findes?
Ah, Lucius, er også du blandt dem,
som uden rødme Romas fortid mindes?
Hvo råded fordum her? Hvo råder nu?
Dengang en helteflok,--og nu en skare
af trælles trælle--

CATILINA.
                 Spot mig også du;--
men vid,--for Romas frihed at bevare,
for end engang at se dets sunkne glans,
med glæde jeg, som Curtius, mig styrted
i svælget ned--

FURIA.
             Dig tror jeg; dig alene;
dit øje brænder; du har sandhed talt.
Dog, gå; thi snart prestinderne kan ventes;
på denne tid de plejer samles her.

CATILINA.
Jeg går; dog kun for atter dig at møde.
En tryllekraft mig fængsler til din side;--
så stolt en kvinde så jeg aldrig før.

FURIA
(med et vildt smil).
Da lov mig _et_; og sværg, at du vil holde,
hvad du mig lover. Vil du, Lucius?

CATILINA.
Alt vil jeg, hvad min Furia forlanger;
byd over mig, og sig, hvad jeg skal love.

FURIA.
Så hør. Skønt her jeg som en fange lever,
jeg véd, i Roma færdes der en mand,
hvem jeg har svoret fiendskab til døden--
og had bag gravens sorte skygger selv.

CATILINA.
Og så--?

FURIA.
       Så sværg,--min fiende skal vorde
til døden din. Vil du, min Lucius?

CATILINA.
Det sværger jeg ved alle store guder!
Det være svoret ved min faders navn
og ved min moders minde--! Furia,--
hvad fattes dig? Dit øje flammer vildt,--
og marmorhvid, som ligets, er din kind.

FURIA.
Jeg véd det ikke selv.--En ildflod strømmer
igennem mig. Sværg! Sværg din ed til ende!

CATILINA.
Udøs, I vældige, på denne isse
al eders harm, og lad jer vredes lyn
mig sønderknuse, hvis min ed jeg bryder:
en dæmon lig jeg skal forfølge ham!

FURIA.
Alt nok; jeg tror dig. Ah, min barm det letted.
I dine hænder hviler nu min hævn.

CATILINA.
Udføres skal den. Dog, nu sig mig blot,--
hvo er din fiende? Hvad var hans brøde?

FURIA.
Ved Tibers bredder, langt fra stadens larm,
min vugge stod; der var mit stille hjem.
En elsket søster leved der med mig,
til vestalinde kåret alt som barn.--
Da kom en niding til vor fjerne egn;--
han så den unge vordende prestinde--

CATILINA
(overrasket).
Prestinde? Sig mig--! Tal--!

FURIA.
                           Han skænded hende.
Hun søgte sig en grav i Tiber-strømmen.

CATILINA
(urolig).
Du kender ham?

FURIA.
             Jeg så ham ingensinde.
Alt var forbi, da sorgens bud mig bragtes.
Nu kender jeg hans navn.

CATILINA.
                       Så nævn det da!

FURIA.
Det navn har ry. Han heder Catilina.

CATILINA
(farer tilbage).
Hvad siger du? O, rædsel! Furia--!

FURIA.
Kom til dig selv! Hvad fattes dig?--Du blegner.
Min Lucius,--er denne mand din ven?

CATILINA.
Min ven? Nej, Furia,--nu ikke mere.
Jeg har forbandet,--svoret evigt had--
mig selv.

FURIA.
        Dig selv! Du--du er Catilina?

CATILINA.
Jeg er det.

FURIA.
          Du min Silvia vanæred?
Ah, så har Nemesis jo hørt mit råb;--
selv har du hævnen nedkaldt på dit hoved!
Ve over dig, du voldsmand,--ve!

CATILINA.
                              Hvor blankt
dit øje stirrer på mig! Silvias skygge
du tykkes lig i lampens matte skin!

(han iler ud; lampen med den hellige ild slukner.)

FURIA
(efter et ophold).
Ja, nu forstår jeg det. Fra mine blikke
er sløret faldet,--og jeg ser i natten.
Had var det, som, da første gang jeg skued
på torvet ham, sig sænked i mit bryst.--
En selsom følelse; en blodrød flamme!
O, han skal føle, hvad et had som mit,
et evig gærende, et aldrig mættet,
kan ruge ud til hævn og til fordærv!

EN VESTALINDE
(træder ind).
Gå, Furia; din vagt er nu til ende;
thi kom jeg hid--. Dog, hellige gudinde,--
hvad ser jeg; ve dig; ve dig! Flammen slukt!

FURIA
(forvildet).
Slukt, siger du? Så vildt den aldrig brændte;--
den slukkes ej.

VESTALINDEN.
              I magter,--hvad er dette?

FURIA.
Nej, hadets ildhav slukkes ej så let!
Se, kærligheden blaffer op--og dør
i næste stund; men hadet--

VESTALINDEN.
                        Alle guder,--
det er jo vanvid!
(råber ud.)
                Kom! Til hjælp; til hjælp!

(Vestalinder og tempeltjenere iler ind.)

NOGLE.
Hvad er påfærde?

ANDRE.
               Vestaflammen slukket!

FURIA.
Men hadets brænder; hævnens blusser højt!

VESTALINDERNE.
Bort, bort med hende; bort til dom og straf!

(de fører hende ud imellem sig.)

CURIUS
(træder frem).
Til fengslet føres hun. Derfra til døden.--
Nej, nej, ved guderne, det må ej ske!
Skal hun, den stolteste af alle kvinder,
i skændsel ende, levende begravet?--
  O, aldrig følte jeg mig slig tilmode.
Er dette kærlighed? Ja, sådan er det.--
Ved mig hun frelses skal!--Men Catilina?
Med had og hævn hun vil forfølge ham.
Har han af avindsmænd ej nok tilforn?
Tør endnu jeg hans fienders antal øge?
Han var imod mig som en ældre broder;
mig byder taksomhed at skærme ham.--
Men kærligheden? Ah, hvad byder den?
Og skulde han, den kække Catilina,
vel skælve for en kvindes anslag? Nej;--
til redningsværk endnu i denne stund!
Vent, Furia;--jeg drager dig af graven
til livet,--gjaldt det end mit eget liv!

(han går hurtig bort.)


(En sal i Catilinas hus.)

CATILINA
(kommer heftig og urolig ind).
"Ah, så har Nemesis jo hørt mit råb;
selv har du hævnen nedkaldt på dit hoved."
Så lød det jo fra sværmerindens læber.
Forunderligt! Måske det var et vink,--
Et varsel om, hvad tiden bringer med sig.
  Så har jeg da med ed mig viet ind
til blodig hævner af min egen brøde.
Ah, Furia,--mig tykkes end, jeg ser
dit flammeblik, vildt, som en dødsgudindes!
Hult ringer dine ord for mine øren;--
og alle dage skal jeg eden mindes.

(Under det følgende træder Aurelia ind og nærmer sig ham uden at
bemærkes.)

CATILINA.
Dog, det er tåbeligt at tænke mer
på denne galskab;--andet er det ikke.
Ad bedre veje kan min grublen gå;
et større formål bydes mine kræfter.
Al tidens uro maner med sit krav;
mod den jeg må enhver min tanke vende;
håb, tvil mig tumler som et stormfuldt hav--

AURELIA
(griber hans hånd).
Tør din Aurelia ej grunden kende?
Tør hun ej vide, hvad der i dit bryst
bevæger sig og kæmper vildt derinde?
Tør hun ej yde dig en hustrus trøst
og bringe pandens mulm til at forsvinde?

CATILINA
(mildt).
O, min Aurelia,--hvor god og øm--.
Dog, hvorfor skal jeg livet dig forbitre?
Hvi skal med dig jeg dele mine sorger?
For min skyld har du døjet smerte nok.
Herefterdags jeg på min egen isse
vil bære, hvad mig skæbnen fiendsk beskar,--
al den forbandelse, der ligger i
foreningen af stærke sjælekræfter,
af varme længsler mod et dådrigt liv,
med usle kår, der kuer åndens stræben.--
Skal også du, i lange dybe drag,
min skæbnes bitre skål til bunden tømme?

AURELIA.
En kærlig trøst er stedse kvindens sag,
kan hun end ej, som du, om storhed drømme.
Når manden kæmper for sin stolte drøm,
og al hans løn er skuffelse og kummer,--
da lyder hendes tale blid og øm,
og dysser ind ham i en kvægsom slummer;
da fatter han at og det stille liv
har glæder, som den vilde tummel savner.

CATILINA.
Ja, du har ret; jeg føler det så vel.
Og dog, jeg kan mig ej fra larmen rive.
En evig uro gærer i min barm;--
Kun livets tummel mægter den at stille.

AURELIA.
Er din Aurelia dig ikke nok,--
formår hun ej din sjæl tilfreds at stille,--
så åbn dog hjertet for et venligt ord,
en kærlig trøst ifra din hustrus læber.
Kan hun ej mætte denne hede trang,
kan hun ej følge dine tankers flyven,--
vid: hun formår at dele hver din sorg,
har kraft og mod at lette dine byrder.

CATILINA.
Så hør da, min Aurelia, hvad der
i disse dage mig så dybt forstemte.
Du véd, jeg længst har konsulatet søgt--foruden
held. Du kender jo det hele;--
hvordan, for stemmer at erhverve mig,
jeg har forødt--

AURELIA.
              O, ti, min Catilina;
det smerter mig--

CATILINA.
               Du laster og min færd?
Hvad bedre middel havde jeg at vælge?--
Til ingen nytte spildte jeg mit eje;
kun spot og skændsel blev min hele vinding.
Nys i senatet har min avindsmand,
den træske Cicero, mig trådt i støvet.
Hans tale var en skildring af mit liv,
så skrigende, at selv jeg måtte gyse.
I hvert et blik jeg læste skræk og gru;
med afsky nævnes navnet Catilina;
til efterslægten vil det bringes, som
et billed på en fæl og rædsom blanding
af tøjlesløshed og af uselhed,
af hån og trods mod alt, hvad der er ædelt.--
Og ingen dåd får rense dette navn
og slå til jorden, hvad man fult har løjet!
Enhver vil tro, hvad rygtet har fortalt--.

AURELIA.
Men jeg, min husbond, tror ej slige rygter.
Lad hele verden end fordømme dig;
lad dem kun skændsel på dit hoved dynge;--
jeg véd, du gemmer inderst i dit sind
en spire, som kan sætte blomst og frugt.
Dog, her formår den ej at bryde frem;
og giftigt ukrudt vil den snarlig kvæle.
Lad os forlade dette lastens hjem;--
hvad binder dig? Hvi skal vi her vel dvæle?

CATILINA.
Jeg skulde rømme marken,--drage bort?
Jeg skulde slippe mine største tanker?
Den druknende--endskønt foruden håb--
sig klynger fast dog til de knuste planker;
og sluges vraget af den våde grav,
og er det sidste skimt af redning svunden,--
den sidste planke han med sidste kraft
omklamrer, synkende med den til bunden.

AURELIA.
Men hvis en gæstmild kyst tilsmiler ham
med grønne lunde langsmed havets vove,
da vågner håbet atter i hans barm,--
han stræber did, imod de lyse skove.
Der er det skønt; der hersker stille fred;
der triller bølgen lydløst imod stranden;
der lægger han de trætte lemmer ned,
og kølig aftenvind omvifter panden;--
den jager bort hver sorgens mørke sky;
en trøstig ro blir i hans sind tilbage;--
der dvæler han og finder kvægsomt ly
og glemsel for de svundne tunge dage.
Den fjerne genlyd kun af verdens larm
formår at trænge til hans lune bolig.
Den bryder ikke freden i hans barm;--
den gør hans sjæl end mere glad og rolig;
den minder ham om den forsvundne tid,
med knuste formål og med vilde glæder;
han finder dobbelt skønt det stille liv--
og bytter ej med nogen Romers hæder,

CATILINA.
Du taler sandhed; og i denne stund
jeg kunde følge dig fra strid og tummel.
Men kan du nævne mig så dulgt et sted,
at vi kan leve der i ly og stilhed?

AURELIA
(glad).
Du vil, min Catilina! Hvilken fryd,--
o, mere rig, end dette bryst kan rumme!
Så lad det ske! Endnu i denne nat
afsted vi drager--

CATILINA.
                Hvorhen skal vi drage?
Nævn mig den plet, hvor hjemlig jeg tør lægge
til ro mit hoved!

AURELIA.
                Kan du sådan tale?
Har du forglemt vort lille landsted, hvor
min barndom svandt, og hvor vi siden glade,
i elskovs første lykkelige tid,
har levet mange muntre sommerdage?
Hvor var vel græsset mere grønt end der?
Hvor større kølighed i skovens skygge?
Den hvide villa mellem mørke trær
fremtitter, vinkende til rolig hygge.
Did flygter vi og vier ind vort liv
til landlig syssel og til fredsom glæde;--
der skal opmuntre dig en kærlig viv;
med kys hun skal enhver din kummer sprede.
(smilende.)
  Og når, med markens blomster i din favn,
du træder ind til mig--din herskerinde,--
da råber jeg min blomsterfyrstes navn
og binder laurbærkransen om hans tinde!--
Men hvorfor blegner du? Du knuger vildt
min hånd,--og selsomt flammer dine blikke--

CATILINA.
Ve mig, Aurelia; din fryd er spildt;--
didhen at føre dig formår jeg ikke.
Det kan jeg aldrig mer!

AURELIA.
                      Du skrækker mig!
Dog, ikke sandt,--du spøger, Catilina?

CATILINA.
Jeg spøge! O, hvis blot det var en spøg!
Men hvert dit ord, lig hævnens hvasse pile,
igennemborer dette pinte bryst,
som skæbnen aldrig vil forunde hvile.

AURELIA.
I guder; tal! Hvad mener du?

CATILINA.
                           Se her!
Her er dit landsted,--her din fremtids glæde!

(han trækker en pung med guldpenge frem og kaster den på bordet.)

AURELIA.
O, du har solgt--?

CATILINA.
                 Alt solgte jeg idag;--
og i hvad hensigt? Ah, for at bestikke--

AURELIA.
Tal ikke mere! Lad os ikke tænke
på denne sag; det volder jo kun sorg.

CATILINA.
Mig knuser tifold mer dit stille tålmod,
end selv et smertesskrig ifra din læbe!

(En gammel soldat kommer ind og nærmer sig Catilina.)

SOLDATEN.
Tilgiv mig, herre, at jeg træder ind
så sent på dagen, umeldt, i din bolig.
Vær ikke vred--

CATILINA.
             Hvad er dit ærend her?

SOLDATEN.
Mit ærend er en ydmyg bøn. Du sikkert
vil høre den. Jeg er en fattig mand,
som ofret har min kraft for Romas hæder.
Nu er jeg svækket, kan ej tjene længer,
og mine våben hænger rustne hjemme.
Min alders håb stod til min søn. Han har
med sine hænders arbejd mig ernæret.
Ak,--for en gæld han sidder fængslet nu.
Og ingen redning--. Hjælp mig; hjælp mig, herre!
(knælende.)
  En liden skærv! Jeg vandret har fra hus
til hus; men hver en dør forlængst var lukket.
Jeg véd ej udvej mer--

CATILINA.
                    Det ligner dem!
Se her et billed på de manges nød.
Så lønner man den tapre gamle skare.
Ej findes taksomhed i Roma længer!
Der var en tid, da jeg i billig harm
gad straffe dem med sværd og røde flammer;
men bløde ord har lydt til mig for nylig;
mit sind er barnemildt; jeg vil ej straffe;--
at lindre sorgen er jo og en gerning.--
Der, gamle kriger;--klar med det din gæld.

(han rækker ham pungen med guldpengene.)

SOLDATEN
(rejser sig).
O, gode herre,--tør jeg tro dit ord?

CATILINA.
Ja; skynd dig, gubbe; løs din alders håb.

(Soldaten går hurtig bort.)

CATILINA.
En bedre brug,--ej sandt, Aurelia?--
end til bestikkelser og stemmekøb.
Vel er det skønt at knuse voldsmænds magt;
men stille trøst har også sin belønning.

AURELIA
(kaster sig i hans arme).
O, rig og ædel er endnu din sjæl.
Nu kender jeg igen min Catilina!


(Et underjordisk gravkammer med en nylig igenmuret åbning højt oppe på
bagvæggen. En lampe brænder mat.)

(Furia, iført lange sorte klæder, står i en lyttende stilling nede i
gravkamret.)

FURIA.
Det drøner hult. Det tordner visst deroppe.
Det lyder til mig helt herned i graven.
Men graven selv, den er så stille--stille!
Er jeg til døsig ro da evig dømt?
Skal end ej her ad sammenslyngte veje
jeg vandre frem, som stedse var min lyst?
(efter et ophold.)
  Det var et selsomt liv;--en selsom skæbne.
Lig stjerneskuddet alting kom--og svandt.
Han mødte mig. En lønlig trolddomsmagt,
en indre samklang drog os mod hinanden.
Jeg var hans hævngudinde,--han mit offer;--
men straffen fulgte hævnerinden brat.
(atter ophold.)
  Nu er det lyst deroppe.--Fjernes jeg
nedad--umærkeligt--fra lysets bolig?
Ah, vel mig, hvis så er,--hvis denne dvælen
i gravens skød i grunden er en flugt
på lynets vinger ned mod mørkets lande,--
hvis alt jeg nærmer mig den brede Styks!
Der vælter bølgen blytungt imod bredden;
der sysler Charon lydløs i sin båd.
Snart er jeg der! Der vil jeg taus mig sætte
ved færgestedet,--spørge hver en ånd,
hver flygtig skygge, som fra livets rige
let-skridende sig nærmer dødens flod,--
vil spørge ham, hvorledes Catilina
vel færdes blandt de levende deroppe,--
vil spørge, hvordan han har holdt sin ed.
Jeg lyse vil med blålig svovelfakkel
hver dødning ind i øjets brustne dyb,--
se efter, om det ej er Catilina.
Og når han kommer, vil jeg følge ham;--
da gør vi begge overfarten sammen,
betræder begge Plutons stille sal.
Jeg og som skygge følge skal hans skygge,--
hvor Catilina er, må Furia være!
(efter et ophold, mattere.)
  Ah, luften blir så lummer og så kvalm,--
og åndedrættet stedse mere tungt.--
Så nærmer jeg mig da de sorte sumpe,
hvor underverdnens floder strømmer trægt--
(hun lytter; der høres en dump larm.)
  Et sagte drøn? Som åreslag det lyder.
Det er de dødes færgemand, der kommer
at hente mig. Nej, her--her vil jeg vente!

(Stenene i den nylig tilmurede åbning brydes fra hverandre. Curius
kommer tilsyne udenfor; han vinker til hende.)

FURIA.
Vær hilset, Charon! Er du alt beredt
at føre mig som gæst til dødens haller?
Her vil jeg vente!

CURIUS
(hviskende).
                 Ti;--Jeg frelser dig!




ANDEN AKT.


(En sal i Catilinas hus, med åben søjlegang i baggrunden. En lampe
oplyser salen.)

(Catilina går op og ned ad gulvet. Lentulus og Cethegus er hos ham.)

CATILINA.
Nej, nej! Jeg siger, I forstår ej selv,
hvad I forlanger af mig. Skulde jeg
forræderisk en borgerkrig begynde,--
med Romer-blod besmitte mine hænder?
Jeg gør det aldrig! Lad kun hele staden
fordømme mig--

LENTULUS.
            Du vil ej, Catilina?

CATILINA.
Jeg vil ej.

CETHEGUS.
          Sig mig,--har du intet her
at hævne,--ingen, som du vel gad ramme?

CATILINA.
Lad hævne, hvo der vil; jeg gør det ej,
Dog, taus foragt er også jo en hævn;--
den være skal min eneste.

CETHEGUS.
                        Aha,--
vi kom nok i en ubelejlig stund.
Men morgendagen vil dig sikkert bringe
på andre tanker.

CATILINA.
               Hvorfor morgendagen?

CETHEGUS.
Her går en hob forunderlige rygter.
Nys er en vestalinde ført til døden--

CATILINA
(overrasket).
En vestalinde? Ah, hvad siger du?

LENTULUS.
Ja visst; en vestalinde. Mange mumler--

CATILINA.
Hvad mumler de?

CETHEGUS.
              At du er ej så ganske
foruden del i denne mørke sag.

CATILINA.
Det tror man om mig?

LENTULUS.
                   Hm,--så løber rygtet.
Nu ja,--for os, for dine gode venner,
kan sligt jo være, som det være vil;--
men folket, Catilina, dømmer strengere.

CATILINA
(i tanker).
Og er hun død?

CETHEGUS.
             Det er hun uden tvil.
En times ophold i forbrydergraven
er mer end nok--

LENTULUS.
              Det kommer os ej ved;
det var ej derfor vi om hende talte.
Men hør mig, Catilina! Tænk dig om.
Du søgte konsulatet. Al din velfærd
hang i den ene skøre håbets tråd;
nu er den brusten; nu er alt forbi.

CATILINA
(som før).
"Selv har du hævnen nedkaldt på dit hoved."

CETHEGUS.
Ryst slige tanker af; de nytter ej.
Vis dig som mand; endnu kan slaget vindes;
en kæk beslutning--; du har venner nok;
vi følger dig på aller første vink.--
Du fristes ikke? Svar!

CATILINA.
                     Nej, siger jeg!
Og hvorfor vil I sammensværge jer?
Tal ærlig! Drives I af friheds-længsel?
Er det, for Romas storhed at forynge,
at I vil styrte alt?

LENTULUS.
                   Nej, ingenlunde;
men håb om egen storhed er jo dog
tilstrækkelig bevæggrund, Catilina!

CETHEGUS.
Og midler nok til rigt at nyde livet,
er heller ej så ganske at forkaste.
Det er min tragten;--jeg er ej ærgerrig.

CATILINA.
Jeg vidste det. Kun usle snevre hensyn
til egen fordel er, hvad eder driver.
Nej, venner, nej; mod større mål jeg sigted!
Vel har jeg ved bestikkelser forsøgt
at rive konsulatet til mig; dog,
mit anslag rummed mer, end hvad man skulde
fra slige midler dømme. Borgerfrihed
og statens vel var målet for min stræben.
Man har mig miskendt; skinnet var imod.
Min skæbne vilde det. Det må så være!

CETHEGUS.
Nu vel; men tanken på den venneflok,
du frelse kan fra undergang og skændsel--?
Du véd, at inden kort tid er vi bragt
til betlerstaven ved vort løse levnet.

CATILINA.
Så stans i tide; det er min beslutning.

LENTULUS.
Hvorledes, Catilina,--du vil ændre
din levevis? Ha-ha; du spøger vel?

CATILINA.
Det er mit alvor,--ved de store guder!

CETHEGUS.
Nu, så er ingen udvej med ham mere.
Kom, Lentulus; vi melde må de andre,
hvad svar han gav os. Vi vil finde dem
i muntert gilde hist hos Bibulus.

CATILINA.
Hos Bibulus? Hvor mangen lystig nat
jeg sværmet har hos Bibulus med eder!
Nu er det ude med mit vilde liv;
før dagen gryr har staden jeg forladt.

LENTULUS.
Hvad siger du?

CETHEGUS.
             Du rejse vil herfra?

CATILINA.
I denne nat, ledsaget af min hustru,
farvel for livet jeg og Roma tager.
I Galliens dale grunder jeg et hjem;--
den mark, jeg rydder, skal ernære mig.

CETHEGUS.
Du vil forlade staden, Catilina?

CATILINA.
Jeg vil; jeg må! Her tynges jeg af skændsel.
Ah, jeg har mod, min fattigdom at bære;
men i hver Romers blik at læse hån
og fræk foragt--! Nej, nej; det er for meget!
I Gallien kan jeg leve dulgt og stille;
der vil jeg glemme, hvad jeg engang var,
vil døve driften til de store formål,
vil som en uklar drøm min fortid mindes.

LENTULUS.
Nu, så lev vel; og lykken følge dig!

CETHEGUS.
Husk os med venlighed, som vi vil huske
dig, Catilina! Nu fortæller vi
til brødrene dit nye sære forsæt.

CATILINA.
Og bring dem så min broderlige hilsen!

(Lentulus og Cethegus går.)

(Aurelia er trådt ind fra siden, men stanser frygtsom ved synet af de
bortgående; når de er ude, nærmer hun sig Catilina.)

AURELIA
(blidt bebrejdende).
Igen de vilde venner i dit hus?
O, Catilina--!

CATILINA.
             Det var sidste gang.
Nu tog jeg afsked med dem. Hvert et bånd,
som bandt til Roma mig, er overhugget
for alle tider.

AURELIA.
Jeg har pakket sammen
vor smule ejendom. Det er ej meget;--
dog nok for nøjsomheden, Catilina!

CATILINA
(i tanker).
Ja, mer end nok for mig, som tabte alt.

AURELIA.
O, grubl ej over, hvad der ej kan ændres;--
forglem, hvad du--

CATILINA.
                Vel den, der kunde glemme,--
der kunde rive mindet ud af sjælen,
og alle håb, og alle ønskers mål!
Det kræver tid, før jeg så vidt kan komme;
men jeg vil stræbe--

AURELIA.
                  Jeg vil hjælpe dig;
og du skal finde lindring for dit savn.
Dog, bort herfra vi må så snart som muligt.
Her taler livet til dig som en frister.--
Ej sandt,--vi rejser end i denne nat?

CATILINA.
Jo, jo,--i denne nat, Aurelia!

AURELIA.
En ringe sum, som endnu var tilbage,
jeg samlet har; til rejsen er det nok.

CATILINA.
Godt, godt! Mit sværd jeg for en spade sælger.
Ah, hvad er sværdet mere vel for mig!

AURELIA.
Du rydder jorden; jeg vil dyrke den.
Snart om vort hjem i blomsterflor skal spire
en rosenhæk og venlige kærminder,
som varsel for at tiden snart er nær,
da du hvert fortidsminde hilse kan
som ungdomsven, når det din sjæl besøger.

CATILINA.
Den tid, Aurelia? Jeg frygter, elskte,--
den ligger end i fremtids fjerne blå.
(med lettere udtryk.)
  Dog gå, min hustru; hvil dig lidt derinde.
Kort efter midnat vil vi bryde op;--
da blunder staden dybest i sin slummer,
og ingen aner, hvor vi flygter hen.
Den første morgenrøde skal os finde
langt--langt herfra; i laurbærlundens ly
vi hviler os på græssets bløde teppe.

AURELIA.
En ny tilværelse for os frembryder,--
mer glæderig, end den, vi slutted her.
Nu vil jeg gå. En times rolighed
mig skænker kraft--. Godnat, min Catilina!

(hun omfavner ham og går.)

CATILINA
(ser efter hende).
Nu er hun borte. Ah, det letted mig!
Aflægge kan jeg denne byrdefulde
forstillelse, det skin af frejdighed,
som findes mindst af alt i dette hjerte.
Hun er min gode ånd. Hun vilde sørge,
ifald hun så min tvil. Jeg må den skjule.
Dog, denne tause stund jeg vier ind
til en betragtning af mit spildte liv.--
Ah, lampen der forstyrrer mine tanker;--
mørkt må her være,--mørkt, som i min sjæl!

(slukker lampen ud; månen skinner ind gennem søjlerne i baggrunden.)

For lyst,--for lyst endnu! Dog, lige meget;--
det matte måneskin sig passer godt
til dette dunkle halvlys, der omhyller,--
der stedse har omhyllet mine veje.
  Hm, Catilina, så er denne dag
din sidste; alt imorgen er du ej
hin Catilina mer, du før har været.
Fjernt i det øde Gallien skal mit liv
henrinde ukendt som en flod i skoven.--
Nu er jeg vågnet op af alle drømme
om magt, om storhed, om et dådrigt levnet;--
de svandt som duggen; i mit indres nat
var deres tumleplads;--dem ingen kendte.
  Det er ej denne dumpe døs og ro,
afstængt fra verdens larm, som skræmmer mig.
Hvis blot et øjeblik jeg kunde lyse
og flamme som en stjerne i sit fald,--
hvis blot jeg en gang med en herlig dåd
fik knytte mig og navnet "Catilina"
til ry og til udødelige sagn,--
da skulde jeg med fryd, i sejrens stund,
forlade alt,--ty til en fremmed strand;
jeg skulde støde dolken i mit hjerte;
dø fri og glad;--thi da jeg havde levet!
  Men denne lod er døden uden liv.
Er sådant muligt? Skal jeg så forgå?
(med oprakte arme.)
Et vink, I vrede guder,--at det er
min skæbne, glemt og sporløst at forsvinde
fra livet!

FURIA
(udenfor bag søjlerne).
         Nej, det er ej, Catilina!

CATILINA.
(farer tilbage).
Hvo taler? Hvilken stemme varsler hist?
En ånderøst fra underverdnens skygger!

FURIA
(træder frem i måneskinnet).
Jeg er din skygge.

CATILINA
(forfærdet).
                 Vestalindens genfærd!

FURIA.
Dybt må du være sunken, hvis du ræddes
for mig.

CATILINA.
       Tal! Er du stegen op af graven
for at forfølge mig med had og hævn?

FURIA.
Forfølge,--siger du? Jeg er din skygge.
jeg må ledsage dig, hvorhen du går.

(hun nærmer sig.)

CATILINA.
Hun lever! Guder,--det er hende selv,
og ingen ånd!

FURIA.
            Ånd eller ikke,--det
er lige meget; jeg ledsager dig.

CATILINA.
Med blodigt had!

FURIA.
               I graven slukner hadet,
som kærligheden og som alle drifter,
der næres i en jordisk barm. Kun _et_
står fast i liv og død og kan ej ændres.

CATILINA.
Og hvad? Sig frem!

FURIA.
                 Din skæbne, Catilina!

CATILINA.
Min skæbne kender kun de vise guder--
ej noget menneske.

FURIA.
                 Jeg kender den.
Jeg er din skygge;--gådefulde bånd
os sammenknytter.

CATILINA.
                Det er hadets.

FURIA.
                             Nej!
Steg nogen ånd fra gravens kvalme dyb
med hads og hævns begær? Hør, Catilina!
Jeg slukket har i underverdnens floder
hver jordisk ild, der rased i mit bryst.
Som her du ser mig, er jeg ikke længer
hin Furia,--hin vilde, harmoptændte,--
du engang elsked--

CATILINA.
                Hader du mig ej?

FURIA.
Nu ikke mere. Da jeg stod i graven,--
da jeg på skillevejen mellem livet
og døden vakled, næste stund beredt
at gæste underverdnen,--se, da greb
en selsom gysning mig; jeg véd ej selv--;
der foregik en underlig forvandling;--
bort flød mit had, min hævn, min hele sjæl;
hvert minde svandt og hver en jordisk higen;--
kun navnet "Catilina" skrevet står
med ildskrift, rødt, som fordum, i min barm.

CATILINA.
Forunderligt! Vær, hvo du være vil,--
et menneske, en underverdnens skygge,--
der ligger dog en grufuld trylledragning
i dine ord, i dine sorte øjne.

FURIA.
Dit sind er stærkt som mit; og dog du vil
forsagt og tvilsom slippe hvert et håb
om sejr og vælde. Fejgt du vender ryggen
den skueplads, hvor dine dunkle anslag
i lys og modning kunde foldes ud!

CATILINA.
Jeg må! En ubønhørlig skæbne vil det.

FURIA.
Din skæbne? Hvortil fik du heltens kraft,--
om ej til kamp mod, hvad du skæbnen kalder?

CATILINA.
Ak, jeg har kæmpet nok! Var ej mit liv
en stadig kamp? Og hvad er kampens frugter?
Foragt og skændsel--!

FURIA.
                    Du er dalet dybt.
Du higer mod et højt forvovent mål;
vil gerne nå det; og du skrækkes dog
af hver en hindring.

CATILINA.
                   Frygt er grunden ej.
Det mål, jeg satte mig, er uopnåeligt;--
det hele var en flygtig ungdomsdrøm.

FURIA.
Nu skuffer du dig selv, min Catilina!
Du kredser endnu om det ene formål;--
din sjæl er stor,--en Romer-hersker værdig,--
og du har venner--. Ah, hvi nøler du?

CATILINA
(i eftertanke).
Jeg skal--? Hvad mener du--? Med borgerblod--?

FURIA.
Er du en mand,--og har ej kvindemod?
Har du forglemt hin raske Romerinde,
der søgte tronen over fader-liget?
Jeg føler mig en Tullia;--men du?
Foragt dig selv;--foragt dig, Catilina!

CATILINA.
Skal jeg foragte mig, fordi mit sind
ej længer huser vild ærgerrighed?

FURIA.
Her står du på en korsvej i dit liv.
Hist venter dig en tom og dådløs færden,--
en mellemting af død og døsig slummer;--
men på den anden side skimter du
et hersker-sæde. Vælg så, Catilina!

CATILINA.
Du lokker og du frister til fordærv.

FURIA.
Kast terningen,--og i din hånd er lagt
det stolte Romas vel for alle tider.
Din stumme skæbne gemmer glans og magt;
og dog du vakler,--vover ej at handle!
Du drager hist til dine skove, hvor
udslukkes vil hvert håb, du engang nærte.
Ah, Catilina, er der intet spor
af ærelyst tilbage i dit hjerte?
Skal denne herskersjæl, til hæder skabt,
hist i en navnløs ørk ukendt forsvinde?
Ja, rejs! Men vid,--da er for stedse tabt,
hvad her med dristig dåd du kunde vinde.

CATILINA.
Bliv ved; bliv ved!

FURIA.
                  Med skræk og gysen vil
den fjerne efterslægt dit navn erindre.
Dit hele liv var et forvovent spil;--
dog i forsonings lys det skulde tindre,
af sagnet båret, når med vældig hånd
du brød dig vej midt i den vilde stimmel,--
når trældomsskyen ved din herskerånd
var vegen for en nyskabt frihedshimmel,--
når engang du--

CATILINA.
             Alt nok! Du grebet har
den streng, der dirred dybest i mit indre;
din tale klang, som om den genlyd var
af hvad mit hjerte hvisked dag og nat.

FURIA.
Så kender jeg dig atter, Catilina!

CATILINA.
Jeg rejser ej!--Tillive har du vakt
min ungdoms mod, min manddoms fulde higen.
Ja, jeg skal lyse for det sunkne Roma,--
slå dem med skræk som vandrestjernens ris!
I stolte uslinger,--I skal erfare,
I har ej knækket mig, var end en stund
min kraft af kampens hede sløvet!

FURIA.
                                Hør mig!
Hvad skæbnen vil,--hvad mørkets stærke magter
Bestemmer over os, vi lyde må.
Nu vel! Mit had er borte;--skæbnen bød det;
det måtte være så.--Ræk mig din hånd
til evigt forbund!--Ah, hvi nøler du?
Du vil ej?

CATILINA.
         Vil--? Jeg ser på dine øjne.
De gløder,--lynet lig i nattens mulm.
Nu smilte du! Ah, sådan har jeg tænkt
mig Nemesis--

FURIA.
           Hvad? Vil du hende se,--
se ind i dig. Har du forglemt din ed?

CATILINA.
Jeg mindes den;--og dog en hævnerinde
du tykkes mig--

FURIA.
             Jeg er et billed jo
udaf din egen sjæl.

CATILINA
(grublende).
                  Hvad siger du?
Jeg aner uklart, hvad jeg ej kan fatte;
jeg skimter gådefulde tåge-syner,--
men kan ej tyde dem. Her er for mørkt.

FURIA.
Mørkt må her være. Mørket er vort rige;--
i mørket hersker vi. Kom; ræk mig hånden
til evigt forbund!

CATILINA
(vildt).
                 Skønne Nemesis,--
min skygge,--billed af min egen sjæl,--
her er min hånd til mørkt og evigt forbund!

(han griber med heftighed hendes hånd; hun ser på ham med et stivt
smil.)

FURIA.
Nu kan vi aldrig skilles!

CATILINA.
                        Ah, som ild
dit håndtryk fór igennem mine årer!
Her ruller blod ej mer, men hede flammer;--
for trangt det vorder mig om brystets hvælv;
det mørkner for mit syn! Nu skal der spredes
et ildhavs lysning over Romer-staden!

(han drager sit sværd og svinger det.)

Mit sværd; mit sværd! Ah, ser du, hvor det blinker?
Snart skal det farves i det lunkne blod!--
Hvad foregår med mig? Min pande brænder;
en hær af syner jager mig forbi.--
Hævn er det, sejr og liv for alle drømme
om storhed, herskermagt og evigt navn.
Mit feltråb vorder: død og røde flammer!
Mod Kapitol! Nu er jeg først mig selv!

(han styrter ud; Furia følger ham.)


(Det indre af en svagt oplyst taberne.)

(Statilius, Gabinius, Coeparius, tilligemed flere unge Romere kommer
ind.)

STATILIUS.
Her, venner, kan vi drive natten bort;
her er vi sikre; ingen hører os.

GABINIUS.
Ja visst; nu vil vi drikke, svire, nyde!
Hvo véd, hvor længe det blir os forundt?

COEPARIUS.
Nej, lad os vente først det budskab, som
af Lentulus og af Cethegus bringes.

GABINIUS.
Ej, lad dem bringe hvilket bud de vil!
Der bringes vin; den prøver vi imens.
Rask, brødre,--stem nu i en lystig sang!

(Tjenere kommer med vinkander og bægre.)

ALLE VENNERNE.
(synger).

    Bacchus vi hylder!
  Glade vi fylder
  bægret til randen,
  drikker hans pris!
  Saften, den røde,
  liflig lad gløde!
  Alle vi ynder
  vingudens drik!

    Venlig tilsmiler
  os fader Liber;
  rusen os vinker;
  druen er klar.
  Kom, lad os nyde!
  Vinen kan fryde,
  stemme til glæde
  tanker og sind.

    Du dog for alle
  blinkende perler,
  klare Falerner,
  herlige drik!
  Modet du liver;
  kraft du os giver;
  munterhed sænker
  du i vor sjæl.

    Bacchus vi hylder!
  Glade vi fylder
  bægret til randen,
  drikker hans pris!
  Saften, den røde,
  liflig lad gløde!
  Alle vi ynder
  vingudens drik!

(Lentulus og Cethegus kommer ind.)

LENTULUS.
Hold op med sang og lystighed!

STATILIUS.
                              Hvad nu?
Er Catilina ej i eders følge?

GABINIUS.
Han var dog villig vel?

COEPARIUS.
                      Hvad har han svaret?
Sig frem; fortæl os alt!

CETHEGUS.
                       Hel anderledes,
end vi os tænkte, lød hans svar.

GABINIUS.
                               Nu da?

LENTULUS.
Han viste fra sig alle vore tilbud;--
om vore anslag vil han intet høre.

STATILIUS.
Er dette sandhed?

COEPARIUS.
                Hvorfor vil han ikke?

LENTULUS.
Han vil ej, kort og godt. Han svigter os;
forlader vennerne,--forlader staden.

STATILIUS.
Forlader, siger du?

CETHEGUS.
                  Han drager bort
i denne nat. Nu,--dadles kan han ej;
hans grund var gyldig--

LENTULUS.
                     Fejghed var hans grund!
I farens time svigter han os troløst.

GABINIUS.
Ah, _det_ er Catilinas venskab!

COEPARIUS.
                              Nej;--
troløs og fejg var aldrig Catilina!

LENTULUS.
Og dog, han drager bort.

STATILIUS.
                       Med ham vort håb.
Hvor findes nu den mand, som kan os lede?

COEPARIUS.
Han findes ej, opgives må vort anslag.

LENTULUS.
End ikke, venner! Hør nu først, hvad jeg
om sagen tænker. Hvad har vi besluttet?
Med væbnet hånd at ville vinde, hvad
en uretfærdig skæbne nægted os.
Man undertrykker os;--men vi vil herske.
Vi lider mangel;--rigdom er vort mål.

MANGE STEMMER.
Ja, magt og rigdom! Vi vil magt og rigdom!

LENTULUS.
Nu vel;--til fører valgte vi en ven,
på hvem, vi mente, trygt vi turde bygge.
Han sveg vor tillid; vender faren ryggen.
Ah, venner,--ej forsagt! Han skal erfare,
vi kan os hjælpe uden ham. Hvad kræves?
Ej andet, end en mand med mod og fasthed,
som går i spidsen--

NOGLE.
                 Nævn os slig en mand!

LENTULUS.
Og hvis jeg nævner ham, og han står frem,--
vil I så kåre ham til eders fører?

NOGLE.
Ja, vi vil kåre ham!

ANDRE.
                   Ja, ja; det vil vi!

STATILIUS.
Så nævn ham, ven!

LENTULUS.
                Hvad om det var mig selv?

GABINIUS.
Dig selv?

COEPARIUS.
        Du, Lentulus--!

FLERE
(tvilende).
                      Du vil os føre?

LENTULUS.
Jeg vil.

CETHEGUS.
       Formår du det? Se, dertil fordres
en Catilinas kraft og vilde mod.

LENTULUS.
Ej fattes modet mig; ej heller kraft.
Kun hånd på værket! Eller vil I træde
tilbage nu, da øjeblikket maner?
Nu eller aldrig! Alting tyder på
et heldigt udfald--

STATILIUS.
                 Godt;--vi følger dig!

FLERE.
Vi følger dig!

GABINIUS.
             Nu ja,--når Catilina
forlader os, er du vel nærmest til
at tage styret efter ham.

LENTULUS.
                        Så hør,
hvad fremgangsmåde jeg har tænkt mig. Først--

(Catilina kommer ilsomt ind.)

CATILINA.
Her er jeg, venner!

ALLE.
                  Catilina!

LENTULUS
(afsides).
                          Han!
Fordømt--

CATILINA.
       Sig frem,--hvad fordrer I af mig?
Dog nej; jeg véd jo, hvad der handles om.
Jeg vil jer føre. Vil I følge mig?

ALLE
(undtagen Lentulus).
Ja, Catilina, ja,--dig vil vi følge.

STATILIUS.
Man har bedraget os--

GABINIUS.
                   --har løjet på dig!

COEPARIUS.
Man har fortalt, du vilde rejse bort
og slippe sagen ud af dine hænder.

CATILINA.
Jeg vilde så. Dog, nu ej mer; nu lever
jeg kun for dette ene store formål.

LENTULUS.
Men hvilket er dit formål da i grunden?

CATILINA.
Mit formål ligger højere, end du--
og måske nogen--aner. Hør mig, venner!
Først vil jeg vinde for vor sag hver borger
med frihedssind, der sætter folkets hæder
og fædrelandets velfærd over alt.
Den gamle Romer-ånd er end i live;--
dens sidste gnist er ikke ganske slukket.
Nu skal den pustes op til klare flammer,
så lysende, som aldrig før de steg.
Ak, altfor længe lå et trældomsmørke,
så sort som natten, over Roma spredt.
Se, dette rige--om end stolt og mægtigt
det synes--vakler og står brat for fald.
Thi må en kraftig hånd dets tøjler tage;
her renses må, og ryddes op fra grunden;
af søvnen må det sløve samfund vækkes;
tilintetgøres må de usles magt,
der strør sin gift i sindene og kvæler
den sidste mulighed for nyskabt liv.
Se,--borgerfrihed er det, jeg vil fremme,--
og borgerånd, som den i fordums tid
har rådet her. Tilbage vil jeg mane
den gyldne alder, da hver Romer glad
gav livet hen for fædrelandets hæder,
og ofred gods og arv for folkets lykke!

LENTULUS.
Du sværmer, Catilina! Det var ikke
sådan vi mente det.

GABINIUS.
                  Hvad nytter os
at genoprette hine gamle tider
med deres tåbelige enfold?

NOGLE.
                         Nej!
Magt fordrer vi--

ANDRE.
               --og midler til at føre
et frit og sorgløst liv!

MANGE STEMMER.
                       Ja, det er målet!

COEPARIUS.
Skal vi for andres frihed eller lykke
vel sætte livet på et terningkast?

HELE SKAREN.
Selv vil vi sejrens frugter!

CATILINA.
                           Usle slægt!
Er I en afkom af de store fædre?
At dynge skændsel over fædrenavnet
er eders vis at værne om dets glans!

LENTULUS.
Du vover os at håne,--du, som længst
et skrækkebilled var--

CATILINA.
                    Ja, det er sandt;
jeg var en rædsel for den gode; dog,
så usel var jeg aldrig end, som I!

LENTULUS.
Tæm tungen nu! Vi tåler ej din spot.

FLERE.
Nej, nej,--vi vil ej--

CATILINA.
(rolig).
                    Så? I fejgheds yngel,--
I vover end at ville noget, I?

LENTULUS.
Ah, ned med ham!

MANGE STEMMER.
               Ja, ned med Catilina!

(de drager sine dolke og styrter ind på ham; Catilina trækker kappen
rolig bort fra brystet og betragter dem med et koldt hånsmil; de lader
dolkene synke.)

CATILINA.
Stød til! I vover ej? O, venner, venner,--
jeg skulde agte jer, ifald I bored
det åbne bryst igennem, som I truer.
Er ej en gnist af mod da i jer længer?

NOGLE.
Han vil vort vel!

ANDRE.
                Vi har hans hån fortjent.

CATILINA.
Det har I.--Dog--se, nu er timen kommen
da I kan slette skændsels-mærket ud.
Alt, hvad der ligger bag os, vil vi glemme;--
en ny tilværelse os vinker nær.
(med bitterhed.)
  Jeg dåre! Håbe,--tro på sejr ved eder!
Er sejrens ånd i denne sunkne skare?
(henreven.)
  Skønt har jeg engang drømt, og store syner
fór gennem mig og drog mit blik forbi.
Jeg drømte at, som Ikarus, jeg højt
opunder himlens hvælv bevinget fløj;
jeg drømte, guderne min hånd forlened
med kæmpekraft og bød mig lynets stråle.
Og denne hånd greb lynet i dets flugt
og slynged det mod staden dybt dernede.
Og da de røde flammer steg og slikked,
og Roma sank i brune resters støv,--
da råbte jeg med høj og vældig røst,
og maned Catos frænder op af graven;
og tusend ånder kom og fulgte kaldet,--
tog liv--og rejste Roma af sin aske.
(afbrydende.)
  Det var kun drømme. Ingen guder maner
forgangenheden op i dagens lys,--
og fortids ånder stiger ej af graven.
(vildt.)
  Nu vel; kan ej det _gamle_ Roma rejses
ved denne hånd,--_vort_ Roma skal forgå!
Snart skal, hvor marmorsøjler står i rader,
røgsøjler hvirvle mellem luers brag;
palatser, templer styrte skal i grus,
og Kapitol skal vejres fra sin højde!
  Sværg, venner, at I vier eder ind
til denne dåd! Jeg stiller mig i spidsen.
Sig,--vil I følge mig?

STATILIUS.
                     Vi vil dig følge!

(Flere af de øvrige synes tvilrådige og taler hviskende sammen.
Catilina betragter dem med et hånligt smil.)

LENTULUS
(dæmpet).
Bedst, at vi følger ham. Blandt sunkne rester
vi finder lettest, hvad der var vort mål.

ALLE
(råbende).
Ja, Catilina, vi vil følge dig!

CATILINA.
Så sværg mig til ved vore fædres guder
at I vil lystre hvert mit vink!

HELE SKAREN
(med oprakte hænder).
                              Ja, ja;
højt sværger vi, i alt at lystre blindt!

CATILINA.
Så snig jer enkeltvis, ad delte veje,
ind i mit hus. Der vil I finde våben.
Jeg kommer efter; I skal få at vide,
hvad fremgangsmåde jeg har valgt. Gå nu!

(De går alle ud.)

LENTULUS
(holder Catilina tilbage).
Et ord i hast! Véd du, at til senatet
har Allobroger-folket skikket mænd
med klager og besværinger?

CATILINA.
                         Jeg véd det.
De kom idag til staden.

LENTULUS.
                      Ganske rigtigt.
Hvad, om vi stemte dem for vore anslag?
Med dem vil hele Gallien rejse sig
og hvirvle op en storm mod vore fiender.

CATILINA
(uvillig).
Vi skulde søge forbund med barbarer?

LENTULUS.
Et sådant forbund er nødvendigt for os.
Ved egne kræfter vindes sejren ej;
hjælp udenfra--

CATILINA
(smiler bittert).
             Ak, dybt er Romas fald!
Dets mure rummer ikke mænd med kræfter
at styrte selv en vaklende ruin.

(de går ud.)


(En have bag Catilinas hus, der skimtes mellem trærne. Til venstre en
sidebygning.)

(Curius, Cethegus og flere af de sammensvorne kommer forsigtig ind fra
højre under en hviskende samtale.)

CURIUS.
Men er det også sandt, hvad du fortæller?

CETHEGUS.
Hvert ord er sandt. I dette øjeblik
blev sagen afgjort.

CURIUS.
                  Og han leder alt?

CETHEGUS.
Han står for alting. Tal kun med ham selv.

(De går alle, med undtagelse af Curius, ind i huset.)

CURIUS.
En selsom nat! Hvor mine tanker tumles
i kredse rundt! Mon jeg har drømt det hele?
Oplevet eller drømt,--jeg vågen ser,
hvorhen jeg vender mig, kun hendes billed.

(Catilina kommer ind fra højre.)

CATILINA
(hen imod ham).
Du her, min Curius? Jeg har dig savnet.--
Et helt uventet udfald fik mit møde
med vestalinden--

CURIUS
(forvirret).
               Så? Ja, du har ret!

CATILINA.
Jeg vil ej tænke mer på denne sag.
Det var et skjæbnesvangert møde for mig.
(grublende.)
  Man siger jo, at furierne kommer
fra underverdnen for at følge os
igennem livet.--Ah, hvis så det var!

CURIUS
(urolig).
Hvad? Har du mødt--?

CATILINA.
                   Hun var her selv inat.--
Dog, lad det være glemt. Hør, Curius,--
et vigtigt foretagende beredes--

CURIUS.
Jeg kender det. Cethegus har fortalt--

CATILINA.
Hvo véd, hvad udgang guderne har sat
for dette værk? Måské min skæbne bliver
at knuses undervejs af hadske magter--
og aldrig målet nå. Nu, lad så være!
Men du, min Curius, hvem jeg har elsket
fra du var barn,--du skal ej drages ind
i farens hvirvel. Lov mig,--bliv tilbage
i staden, hvis jeg vælger at forlægge
mit angreb andetsteds,--hvad vel er muligt;
og støt os ej før fremgang kroner værket.

CURIUS
(bevæget).
Min faderlige ven! O, denne omsorg--!

CATILINA.
Du lover det? Her vil vi afsked tage;
vent blot et øjeblik; jeg kommer snart.

(han går ind i huset.)

CURIUS
(ser efter ham).
Han elsker mig som før. Han aner intet.

(Lentulus og andre sammensvorne kommer fra højre.)

LENTULUS.
Hør, Curius, gik ikke Catilina
nys gennem haven?

CURIUS.
                Jo, han er derinde.

(De går ind i huset.)

CURIUS
(går urolig omkring).
Hvorledes skal jeg dæmpe denne længsel?
En rastløs uro gærer i mit blod.
Ah, Furia,--forunderlige kvinde!
Hvor er du nu? Når skal jeg atter se dig?--
  Hvor blev hun af? Bort gled hun som en skygge,
da jeg af graven havde friet hende.
Og hine dunkle gådefulde ord,--
og øjet, slukt og skinnende på engang--?
Hvad, om det vanvid var? Har gravens gru
formørket hendes sjæl--?

FURIA
(bag ham, mellem trærne).
                       Nej, blege yngling!

CURIUS
(med et skrig).
Min Furia! Her--?

FURIA
(nærmer sig).
                Her færdes Catilina.
Hvor _han_ er,--der må Furia også være.

CURIUS.
O, følg mig, elskte! Jeg vil bringe dig
i sikkerhed. Betænk--om nogen så dig--!

FURIA.
De døde frygter ej. Har du forglemt--
du tog mit lig og bar det op af graven?

CURIUS.
Igen de rædselsfulde ord! O, hør;--
kom til dig selv,--og følg mig, Furia!
(vil gribe hendes hånd.)

FURIA
(støder ham vildt tilbage).
Forvovne dåre,--føler du ej gru
for dødens datter, som er stegen op
fra underverdnen for en flygtig stund?

CURIUS.
Jeg føler gru for dig. Men denne gru,
den underfulde gysning, er min lyst.

FURIA.
Hvad vil du mig? Forgjæves er din tale.
Jeg hører graven til; hist er mit hjem;--
jeg er en flygtning fra de dødes dale;
med dagens komme må jeg ned til dem.
Du tror mig ikke. Tror ej, jeg har siddet
i Plutons sal imellem blege skygger?
jeg siger dig,--jeg var der ganske nylig,--
hinsides floden og de sorte sumpe.

CURIUS.
Så før mig did!

FURIA.
              Dig?

CURIUS.
                 Ja;--jeg følger villig,
går selv din vej igennem dødens nat!

FURIA.
Det kan ej ske. Heroppe må vi skilles;--
hist tør ej lig og levende gå sammen.--
  Hvi røver du min tid, der er så kort?
Jeg har kun mørkets timer til at handle;
mit værk er mørkets; jeg er mørkets bud.--
Men hvor er Catilina?

CURIUS.
                    Ham du søger?

FURIA.
Ham søger jeg.

CURIUS.
             Forfølger du ham endnu?

FURIA.
Hvi stod inat jeg op ifra de døde,
hvis ej det var for Catilinas skyld?

CURIUS.
Ah, dette vanvid, som har grebet dig--!
Dog, du er skøn midt i din vilde sværmen.
O, tænk ej mer på Catilina nu!
Følg mig! Byd over mig; jeg vil dig tjene!
(kaster sig ned for hende.)
  Her trygler jeg som slaven for din fod
kun om et blik! O, hør mig, Furia!
Jeg elsker dig! En sød og giftfuld ild
fortærer mig, og ingen uden du
kan lindre mine kvaler--

FURIA
(ser mod huset).
                      Hist er lys--
og mange mænd. Hvad foregår derinde
hos Catilina?

CURIUS
(springer op).
            Atter dette navn!
Om ham sig drejer alle dine tanker.
Jeg kunde hade ham--!

FURIA.
                    Har han besluttet
at sætte snart i værk det djærve forsæt,
han længe næred?

CURIUS.
               Kender du--?

FURIA.
                          Det hele.

CURIUS.
Så véd du da vel og at han har stillet
sig forrest i det vovelige forbund?
Dog, jeg besværger dig, spørg ikke mere
om Catilina!

FURIA.
           Svar mig kun på _et_;--
det er mit sidste spørgsmål. Går du med ham?

CURIUS.
Han er mig som en kærlig fader--

FURIA
(smilende).
                              Han?
Min Catilina?

CURIUS.
            Ah!

FURIA.
              Den mand, om hvem
min tanke kredser?

CURIUS.
                 Svimmel griber mig!
Jeg hader--! O, jeg kunde myrde ham!

FURIA.
Svor du mig ikke nylig til, du var
beredt at lyde mig?

CURIUS.
                  Kræv, hvad du vil;
jeg lyder blindt, og tjener dig i alt!
Kun er min bøn til dig,--glem Catilina!

FURIA.
Ja, jeg skal glemme ham--når han er stegen
ned i sin grav.

CURIUS
(viger tilbage).
              Ah, kræver du at jeg--?

FURIA.
Du skal ej bruge stål; du skal kun røbe
hans foretagende--

CURIUS.
                Forræderi
og mord på engang! Husk dog at han er
min fosterfader og--

FURIA.
                  --min tankes mål!
Ah, svage dåre,--vover du at tale
om elskov,--du, som ej har mod at styrte,
hvo dig ivejen står? Gå fra mig!
(hun vender ham ryggen.)

CURIUS
(holder hende tilbage).
                               Nej;--
forlad mig ikke! Jeg til alt er villig!--
En rædsel isner mig fra dig imøde;
og dog jeg kan ej sprænge dette net,
hvori du hilded mig.

FURIA.
                   Så er du villig?

CURIUS.
Hvi håner du mig med at spørge så?
Om jeg er villig? Har jeg nogen vilje?
Dit blik er slangens ligt, når det sig fæster
med trolddomsmagt på fuglen, der i angst
omflagrer den i kredse, altid mere
og mere nær det frygtelige svælg.

FURIA.
Så gå til værket!

CURIUS.
                Og når jeg har ofret
mit venskab for min kærlighed,--hvad da?

FURIA.
Da har jeg glemt at Catilina var.
Da er mit hverv tilende. Kræv ej mere!

CURIUS.
For denne pris jeg skulde--?

FURIA.
                           Nøler du?
er da dit håb så svagt, at det ej bygger
på, hvad en taksom kvinde skænke kan,
når tiden først--?

CURIUS.
                 Ved alle nattens magter,--
jeg nøler ej! Han ene skiller os.
Så lad ham falde! Slukt er hver en gnist
af ømhed for ham; alle bånd er brustne!--
Hvo er du, skønne nattesyn? Din nærhed
forstener og fortærer mig på engang.
Min længsel isner mig,--min skræk mig ildner;
min elskov er som had med trolddom blandet.
Hvo er jeg selv? Jeg kender mig ej mere.
Et véd jeg kun: jeg er ej den, jeg var
før dig jeg så. Glad springer jeg i dybet
for dig at følge!--Dømt er Catilina!
Jeg går til Kapitol. I denne nat
senatet samlet er. En skreven strimmel
forråder Catilinas værk.--Lev vel!

(han går ilsomt ud.)

FURIA
(for sig selv).
Alt tårner skyer sig; snart lynet knitrer.
Det lakker brat mod enden, Catilina;--
med store skridt du går imod din grav!

(Allobrogernes udsendinge, Ambiorix og Ollovico kommer ud fra huset uden
at bemærke Furia, der står halvt skjult i skyggen inde mellem trærne.)

AMBIORIX.
Så er det da besluttet. Vovsomt var det
at knytte sig til dette forbund.

OLLOVICO.
                               Ja;
men rådets afslag på hvert billigt krav
lod ingen anden vej til redning åben;
og sejrens løn, hvis vore venner sejrer,--
opvejer vel den farefulde dyst,
der snart os venter nu.

AMBIORIX.
                      Så er det, broder!

OLLOVICO.
Løsrivelse fra Romas herrevælde,--
vor tabte frihed er vel værd en kamp.

AMBIORIX.
Ad kortest vej vi haste må til hjemmet;
i hele Gallien må vi oprør tænde.
Let egges alle stammer der til rejsning
mod undertrykkerne, og følger os,
og slutter sig til Catilinas skarer.

OLLOVICO.
Hård bliver kampen. End er Roma mægtigt.

AMBIORIX.
Det voves må. Afsted, Ollovico!

FURIA
(råber advarende til dem).
Ve over eder!

AMBIORIX
(farer sammen).
            Alle guder!

OLLOVICO
(forfærdet).
                      Hør!
En stemme varsler os i nattens mørke!

FURIA.
Ve over eders folk!

OLLOVICO.
                  Hist står hun, broder,--
den blege varselsfulde skygge; se!

FURIA.
Ve over dem, der følger Catilina!

AMBIORIX.
Hjem; hjem! På flugt! Vi bryder alle løfter.

OLLOVICO.
En røst har varslet os; vi lyder røsten.

(de går hurtig ud til højre.)

(Catilina kommer ud fra huset i baggrunden.)

CATILINA.
Fortvilet håb--at ville styrte Roma
med denne skare nidinger og fejge!
Hvad driver dem? De vedgår det med frækhed,--
kun nød og rovlyst driver dem til handling.
Er det vel møjen værd, for slige formål
at øde blod? Hvad har da jeg at vinde?
Hvad at erhverve mig?

FURIA
(usynlig bag trærne).
                    Hævn, Catilina!

CATILINA
(farer sammen).
Hvo talte der! Hvo vækker hævnens ånder
af søvnen op? Kom denne røst ifra
mit eget indre? Hævn? Ja, det er ordet,--
mit løsen og mit krigs-skrig! Blodig hævn!
Hævn over alle håb og alle drømme,
som mig en fiendtligsindet skæbne knuste!
Hævn for mit hele sønderbrudte liv!

(De sammensvorne kommer bevæbnede ud fra huset.)

LENTULUS.
End ruger nattemørket over staden;
nu er det tid at bryde op.

FLERE
(hviskende).
                         Afsted!

(Aurelia kommer ud fra sidebygningen uden at bemærke de sammensvorne.)

AURELIA.
Min elskte,--er du her?

CATILINA
(med et skrig).
                      Aurelia!

AURELIA.
Sig,--har du ventet på mig?
(får øje på de sammensvorne og iler hen til ham.)
                          Milde guder!

CATILINA
(støder hende tilside).
Bort fra mig, kvinde!

AURELIA.
                    Catilina,--tal!
De mange mænd i våben--? Også du--?
O du vil drage--

CATILINA
(vildt).
              Ja, ved mørkets ånder,--
en lystig færd! Ser du, hvor sværdet blinker?
Hedt tørster det; jeg går--at stille tørsten.

AURELIA.
Mit håb,--min drøm! Livsalig var min drøm!
Og sådan vækkes jeg af drømmen--

CATILINA.
                              Ti!
Bliv.--eller følg os! Lukket er mit bryst
for gråd og klage.--Venner, se, hvor lyst
fuldmånen i sin nedgang nu forsvinder!
Når næste gang den fuld i østen rinder,
skal flammers stormflod vælte sig med magt
udover staden og dens gyldne pragt.
Og når om tusend år den atter skinner
på Latiums ørk blandt smuldrende ruiner,--
en enlig støtte skal i gruset stå
og sige vandreren: her Roma lå!

(Han iler ud til højre; alle følger ham.)




TREDJE AKT.


(Catilinas lejr i en skovrig egn i Etrurien. Til højre ses Catilinas
telt og ved siden af dette et gammelt egetræ. Udenfor teltet brænder en
vagtild. Flere lignende skimtes mellem trærne i baggrunden. Det er nat.
Månen bryder undertiden frem gennem skyerne.)

(Statilius ligger sovende ved vagtilden. Manlius går frem og tilbage
udenfor teltet.)

MANLIUS.
Det ligner dem, de unge lette fugle.
Der sover de så rolig og så fast,
som var det moder-skødets trygge værn,
der dækked dem, og ej en vildsom skov.
De hviler sig som om de vented på
at skulle vækkes til en munter leg
og ej til kamp,--måske den aller sidste,
de får at kæmpe her.

STATILIUS
(vågner og reiser sig).
                   Endnu på vagt?
Du er vel træt? nu løser jeg dig af.

MANLIUS.
Sov heller selv. Den unge trænger til
en kvægsom søvn; hans vilde lidenskaber
behøver kræfter. Anderledes er det
når håret gråner, blodet rinder mat
og alderdommen tynger vore skuldre.

STATILIUS.
Ja, du har ret; så vil jeg og engang
som gammel hærdet kriger--

MANLIUS.
                        Véd du da
så visst, at skæbnen har for dig bestemt
en alderdom?

STATILIUS.
           Nu hvorfor ikke det?
Hvad bringer dig på disse anelser?
Er noget uheld hændt?

MANLIUS.
                    Du mener vel,
vi intet har at frygte, unge dåre?

STATILIUS.
Vor hær er stærkt forøget--

MANLIUS.
                         Såre stærkt,--
med rømte slaver og med fægtere--

STATILIUS.
Nu, lad så være; samlet virker de
ej ubetydeligt, og hele Gallien
vil sende hjælp--

MANLIUS.
               --som endnu ej er kommen.

STATILIUS.
Du tviler på at Allobrogerne
vil holde ord?

MANLIUS.
             Jeg kender disse folk
fra fordums tid. Dog, lad det være godt.
Den dag, som kommer, vil vel åbenbare,
hvad guderne har over os besluttet.
  Men gå, Statilius, og efterse
om alle vagter gør sin skyldighed.
Mod natligt overfald vi må os sikre;
vi véd jo ej, hvor vore fiender står.

(Statilius går ind i skoven.)

MANLIUS
(alene ved vagtilden).
Nu samler skyerne sig mer og mer;
det er en mørk og uvejrssvanger nat;--
en fugtig tåge klemmer mig om brystet,
som om den varsled uheld for os alle.
Hvor er det nu, det lette sorgfri sind,
hvormed jeg fordum tumled mig i krigen?
Mon det er alderdommens byrde blot,
som jeg fornemmer? Selsomt nok,--iaftes
mig tykkes selv de unge sært forstemte.
(efter et ophold.)
  Nu, guderne skal vide hævn var ej
det mål, hvorfor jeg fulgte Catilina.
Min harme blussed op en flygtig stund,
da jeg mig følte forurettet, krænket;--
det gamle blod er end ei ganske koldt;
tidt kan det rulle hedt nok gjennem åren.
Men krænkelsen er glemt. Jeg fulgte ham,
min Catilina, for hans egen skyld;
og jeg skal våge over ham med omhu.
Her står han ensom mellem disse skarer
af vilde venner og af usle skurke.
De mægter ej at fatte ham,--og han
er altfor stolt til dem at ville fatte.

(han lægger nogle kviste på ilden og bliver stående i taushed.)

(Catilina kommer ud fra teltet.)

CATILINA
(for sig selv).
Det er mod midnat. Alting er så tyst;--
kun på mit øje vil ej søvnen dvæle.
Koldt blæser vinden, den skal kvæge mig
og skænke kræfter--. Ah, de trænges til!
(bemærker Manlius.)
  Dig er det, gamle Manlius? Du våger
alene her den mørke nat?

MANLIUS.
                       Jeg har,
da du var barn, bevogtet dig så tidt.
Sig, mindes du det ej?

CATILINA.
                     Den tid er borte;
med den min ro; og hvorsomhelst jeg går,
forfølges jeg af mangehånde syner.
Alt, Manlius,--alt huses i mit bryst;--
kun ikke freden. Den er i det fjerne.

MANLIUS.
Forjag de sørgelige tanker. Hvil dig!
Husk på at morgendagen kræve tør
din fulde kraft i kamp for alles frelse.

CATILINA.
Jeg kan ej hvile. Lukker jeg mit øje
for i en flygtig blund at finde glemsel,
da tumles jeg i underlige drømme.
Så lå jeg nys på lejet, halvt i slummer,
da trådte atter disse syner frem,
mer sært, end nogensinde,--mer forblommet
og gådefuldt--Ah, hvis jeg fatted kun
hvad dette varsler mig! Men, nej--

MANLIUS.
                                Betro mig
din drøm; måske jeg kunde tyde den.

CATILINA
(efter et ophold).
Om jeg slumred eller våged,
  véd jeg ikke visst;
tusend tanker jog hinanden
  uden ro og rist.
Se, da lægger sig omkring mig
  mulm og skumring brat;
og sin brede vinge sænker
  i min sjæl en nat,
kun af lynblink gennemkrydset,
  mørk og rædselsfuld;
og jeg ser mig i en hvælving,
  klam som gravens muld.
Højt er taget, ligt en himmel,
  tordenskybelagt;
skyggers skarer, skyggers vrimmel,
  ånders vilde jagt,
hvirvler sig forbi og suser,
  som når havets bryst
drager stormens vejr og knuses
  mod en stenet kyst.
Dog, midt i denne vilde vrimmel
  titter stundom frem
blomstersmykte børn og synger
  om et halvglemt hjem.
Rundt omkring dem viger mørket
  for en lysning klar,--
og i rummets midte skimter
  jeg et ensomt par;
tvende kvinder,--streng den ene
  og som natten sort,--
og den anden mild, som dagen,
  når den flygter bort.
Ah, hvor selsomt velbekendte
  tyktes mig de to!
Snart den enes smil mig vugged
  i en salig ro;
snart den andens hvasse øjne
  gnistred som et lyn;
skræk mig greb,--og dog jeg fulgte
  gerne dette syn.
Stolt og oprejst står den ene,
  og den anden lænes til
bordet, hvor de tykkes spille
  et forborgent brikkespil.
Brikker bytter de og flytter
  om fra sted til sted;--
da er spillet tabt og vundet,
  og i jorden synker ned
hun, som spillet tabte, kvinden
  med det lyse smil;
og de smykte børneklynger
  viger bort med il.
Larmen stiger; mørket vokser;
  men fra mulmets skød
fæster sig på mig to øjne
  som i sejers-glød;
svimmel griber mig; de blanke
  øjne ser jeg kun.
Men hvad mer jeg drømte siden
  i min feberblund
ligger under glemsels-dækket
  i mit indre gemt.
Kunde jeg blot resten mindes.
  Ak, det er forglemt!

MANLIUS.
Forunderlig i sandhed, Catilina,
er denne drøm.

CATILINA
(grublende).
             Hvis blot jeg kunde mindes--.
Men nej; det lykkes ikke--

MANLIUS.
                        Ængst dig ej
med disse tanker. Hvad er drømme vel?
Indbildninger og tomme hjernespind,
betydningsløse, uden grund og mening.

CATILINA.
Ja, du har ret; jeg vil ej gruble mere;--
nu er jeg rolig. Gå kun, Manlius;
hvil dig en stund. Jeg vandrer her imens
i enrum med mig selv og mine anslag.

(Manlius går ind i skoven.)

CATILINA
(går en tidlang op og ned ved vagtilden, der er ifærd med at slukkes;
derpå standser han og siger tankefuld):
Hvis blot jeg kunde--. Ah, det er umandigt
at ængstes og at gruble over sligt.
Og dog--i denne tause midnatstime,
i denne ensomhed, mig træder atter
så levende for øje, hvad jeg drømte--

(Et skyggebillede, i lignelse af en olding i rustning og toga, skyder
ligesom op af jorden et stykke fra ham inde mellem trærne.)

CATILINA
(viger tilbage for skyggen).
I guders magt--!

SKYGGEN.
               Vær hilset, Catilina!

CATILINA.
Hvad vil du mig? Hvo er du, blege skygge?

SKYGGEN.
Vent! Jeg har retten til at spørge her,--
og du skal svare. Kender du ej mere
fra længst forsvundne tider denne røst?

CATILINA.
Så tykkes mig; dog véd jeg ikke visst--.
Men sig,--hvem søger du i midnatstimen?

SKYGGEN.
Dig søger jeg. Vid, denne time kun
er mig forundt til vandringsfrist heroppe.

CATILINA.
Ved alle guder, tal! Hvo er du?

SKYGGEN.
                              Stille!
Jeg kommer hid at kræve dig til regnskab.
Hvi under du mig ikke gravens fred?
Hvi driver du mig op af dødens bolig?
Hvi bryder du min glemsel og min hvile,
så jeg må søge dig med truslers hvisken
og værne om min dyrekøbte hæder?

CATILINA.
Ah, denne røst--! Jeg aner og jeg mindes--

SKYGGEN.
Hvad er tilovers af min herskermagt?
En skygge som jeg selv; ja, knapt en skygge.
Vi begge sank i grav--og blev til intet.
Dyrt købtes den; dyrt, dyrt var den erhvervet.
Den havde kostet mig min ro i livet;
på fred i graven gav for den jeg afkald.
Og nu vil du med en forvoven hånd
frarive mig, hvad end jeg har tilbage!
Er der ej veje nok til store værker?
Hvi vælger du just den, som jeg har valgt?
Min magt nedlagde jeg i livet alt.
Mit navn,--så tænkte jeg,--skal evig stå,
ej venligt glimtende som stjernens øje,--
nej, som et lyn på nattehimlen fæstet!
Ej vilde jeg, som hundreder før mig,
ved ædelsind og milde dyder mindes;
ej vilde jeg beundres;--denne lod
blev alt så mangens og vil blive det
til tidens ende. Nej, af blod og rædsel
jeg vilde bygge mig mit eftermæle!
I stum forfærdelse, som mod et luftsyn,
der viser sig og svinder, lig en gåde,--
man skulde stirre på min færd tilbage
og skotte op mod mig, hvem aldrig nogen,--
ej før, ej siden, vovede at nå!--
Således drømte jeg,--og blev bedragen.
Du stod mig nær; hvi aned det mig ikke,
hvad sæd der spired lønligt i din sjæl?
Dog, vogt dig, Catilina; vid, jeg skimter
ieennem fremtids-dækket, hvad det dølger;
blandt stjerner skrevet--læser jeg din skæbne!

CATILINA.
Min skæbne læser du? Så tyd den da!

SKYGGEN.
  Nej, først bag dødens dunkle port
  forsvinder dæmringen, som hylles
  omkring hvad grufuldt og hvad stort
  af fremtids-bølgerne bortskylles.
  Kun dette tør en frigjort ånd
  ud af din skæbnes bog dig melde:
  Du falder for din egen hånd,--
  og dog en fremmed skal dig fælde!

(Åndeskikkelsen glider bort som i en tåge.)

CATILINA
(efter et ophold).
Han er forsvunden. Var det kun en drøm?
Nej, nej; her stod han; månestrålen strejfed
hans gustne ansigt. Ah, jeg kendte ham!
Det var diktatoren, den gamle blodmand,
som steg af graven for at skrække mig.
Han frygted for at miste sejrens krone,--
ej hæders-kransen, men det rædsels-ry,
hvori hans minde lever. Egges da
blodløse skygger selv af æres-håbet?
(går urolig op og ned.)
  Alt stormer ind på mig. Snart taler blidt
advarende Aurelia,--og atter
genlyder i mig Furias manings-råb.
Og mer end dette;--frem af graven stiger
de blege skygger fra den svundne tid.
De truer mig. Jeg skulde standse her?
Jeg skulde vende om? Nej, jeg vil skride
kækt mod mit mål;--snart står jeg sejrrig der!

(Curius kommer gennem skoven i heftig bevægelse.)

CURIUS.
O, Catilina--!

CATILINA
(overrasket).
             Du,--du her, min ven?

CURIUS.
Jeg måtte--

CATILINA.
         Hvorfor blev du ej i staden?

CURIUS.
Mig angsten drev; jeg måtte søge dig.

CATILINA.
For min skyld styrter du dig blindt i faren?
Letsindige! Dog, kom i mine arme!
(vil omfavne ham).

CURIUS
(viger tilbage).
Rør ikke ved mig! Kom mig ikke nær!

CATILINA.
Hvad fejler dig, min Curius?

CURIUS.
                           Bryd op!
Flygt, hvis du kan, endnu i denne time!
Ad alle veje kommer fiendens hær;
din lejr omringes, Catilina!

CATILINA.
                           Fat dig;
du taler vildt. Har rejsen rystet dig--?

CURIUS.
O, nej; men frels dig mens det end er tid!
Du er forrådt--
(kaster sig ned for ham.)

CATILINA
(farer tilbage).
             Forrådt! Hvad siger du?

CURIUS.
Forrådt bag venskabs maske!

CATILINA.
                          Nu du fejler;
de vilde venner er mig tro som du.

CURIUS.
O, ve dig da for dine venners troskab!

CATILINA.
Kom til dig selv! Det er din kærlighed,
din omhu for min sikkerhed, som lader
dig skimte farer, hvor der ingen er.

CURIUS.
O, véd du vel at disse ord mig myrder?
Men flygt! Så bønligt jeg besværger dig--!

CATILINA.
Fat dig og tal med overlæg. Hvi skulde
jeg flygte? Fienden véd ej, hvor jeg står.

CURIUS.
Han véd,--han kender alle dine anslag!

CATILINA.
Ah, raser du? Han véd--? Det er umuligt.

CURIUS.
O, var det så! Men nyt den knappe stund;
end kan måske ved flugt du livet frelse!

CATILINA.
Forrådt? Nej;--tifold nej; det er umuligt!

CURIUS
(griber sin dolk og rækker den imod ham).
Der, Catilina! Stød den i mit bryst;--
igennem hjertet! Jeg forrådte dig!

CATILINA.
Du? Hvilket vanvid!

CURIUS.
                  Ja, det var i vanvid!
Spørg ej om grunden; knapt jeg véd den selv;
men jeg har røbet alle dine anslag.

CATILINA
(smerteligt).
Nu dræbte du min trygge tro på venskab.

CURIUS.
Stød dolken i mit bryst, og pin mig ej
med skånsel længer--!

CATILINA
(mildt).
                    Lev, min Curius!
Stå op! Du fejled;--jeg tilgiver dig.

CURIUS
(overvældet).
O, Catilina, se mig sønderknust--!
Men skynd dig; flygt! Du hører jo, det haster.
Snart bryder Romer-hæren ind i lejren;
den er på vejen; den er allevegne.

CATILINA.
Og vennerne i staden--?

CURIUS.
                      De er tagne;--
en del blev fængslet, men de fleste dræbtes.

CATILINA
(hen for sig).
O, skæbne,--skæbne!

CURIUS
(rækker atter dolken imod ham).
                  Stød den i mit hjerte!

CATILINA
(ser stille på ham).
Du var et redskab kun. Du handled ret--

CURIUS.
O, lad med livet mig udsone brøden!

CATILINA.
Jeg har tilgivet dig.
(idet han går.)
                    Nu er kun _et_
at vælge, ven!

CURIUS
(springer op).
             Ja, flugt?

CATILINA.
                      Nej, heltedøden!

(han går bort gennem skoven.)

CURIUS.
Det er forgæves! Undergang ham venter.
Ah, denne mildhed er en tifold straf!
Jeg følger ham;--et skal ej nægtes mig:--
at falde kæmpende ved heltens side!

(han iler ud.)

(Lentulus tilligemed to gladiatorer kommer listende frem mellem
trærne.)

LENTULUS
(sagte).
Her talte nogen--

DEN ENE GLADIATOR.
               Nu er alting stille.

DEN ANDEN GLADIATOR.
Måske det nattevagten var, som gik
at løses af.

LENTULUS.
           Vel troligt. Her er stedet;
her skal I vente. Har I eders våben
skarpt slebne?

FØRSTE GLADIATOR.
             Blinkende som lynet, herre!

ANDEN GLADIATOR.
Mit bider godt. Ved sidste fest i Roma
faldt tvende fægtere for dette sværd.

LENTULUS.
Så hold jer ganske stille her i krattet;
og når en mand, som jeg betegner jer,
mod teltet går, da skal I styrte frem
og hugge ned ham bagfra.

FØRSTE GLADIATOR.
                       Det skal ske.

(Begge gladiatorerne skjuler sig; Lentulus går spejdende omkring.)

LENTULUS
(for sig selv).
Det er et vovespil, jeg frister her;--
men øves må det endnu denne nat,
hvis det skal lykkes.--Falder Catilina,
kan ingen føre dem undtagen jeg.
Med gyldne løfter køber jeg dem alle
og rykker ufortøvet imod staden,
hvor end senatet i en rådvild skræk
ej tænker på at væbne sig mod faren.

(han går ind mellem trærne)

FØRSTE GLADIATOR.
(sagte til den anden).
Hvem er han, denne ubekendte mand,
som vi skal hugge ned?

ANDEN GLADIATOR.
                     Hvad rager os,
hvem manden er? Når Lentulus betaler,
så må han og forsvare, hvad vi gør.

LENTULUS
(kommer hurtig tilbage).
Hold jer beredt; nu kommer han, vi venter!

(Lentulus og gladiatorerne stiller sig på lur mellem buskerne. Straks
efter kommer Catilina gennem skoven og går henimod teltet.)

LENTULUS
(hviskende).
Frem! Stød ham ned; hug ham igennem ryggen!

(alle tre styrter ind på Catilina.)

CATILINA
(drager sit sværd og forsvarer sig).
Ah, uslinger,-- hvad vover I--?

LENTULUS
(til gladiatorerne).
                              Stød ned!

CATILINA
(genkender ham).
Du, Lentulus, vil myrde Catilina?

FØRSTE GLADIATOR.
(forskrækket.)
Ham er det!

ANDEN GLADIATOR.
(viger tilbage).
          Catilina! Ej mod ham
jeg bruger sværdet. Fly!

(begge gladiatorerne flygter.)

LENTULUS.
                       Så fald for mit!

(de kæmper; Catilina slår Lentulus sværdet ud af hånden; Lentulus vil
flygte, men Catilina holder ham fast.)

CATILINA.
Forræder! Morder!

LENTULUS
(bønfaldende).
                Nåde, Catilina!

CATILINA.
Jeg ser dit anslag skrevet på din pande.
Du vilde myrde mig, og selv dig stille
i mine venners spidse. Var det så?

LENTULUS.
Så var det, Catilina!

CATILINA
(ser på ham med dulgt hån).
                    Nu, hvad så?
Ifald dig magten lyster,--lad så være.

LENTULUS.
Forklar,--hvad mener du?

CATILINA.
                       Jeg træder af;
du fører hæren i mit sted--

LENTULUS
(forbauset).
                         Det vil du?

CATILINA.
Jeg vil. Men vær på alting forberedt;
thi vid,--vort forehavende er røbet;
senatet kender alle vore anslag;
dets hær omringer os--

LENTULUS.
                    Hvad siger du?

CATILINA.
Nu vil jeg kalde vore venner sammen.
Kom med, og stil dig frem som deres fører;
jeg takker af.

LENTULUS
(holder ham tilbage).
             Nej, vent dog, Catilina!

CATILINA.
Din tid er kostbar; førend dagen gryr
du frygte kan et angreb--

LENTULUS
(ængstelig).
                       Hør mig, ven!
Du spøger vel? Det kan ej være muligt--

CATILINA.
Vort anslag er forrådt, som jeg har sagt dig.
Læg nu din kløgt og dygtighed for dagen.

LENTULUS.
Forrådt? Da ve os alle!

CATILINA
(smiler hånligt).
                      Fejge usling!
Nu skælver du;--og _du_ vil styrte _mig_;
_du_ tror dig kaldet til en herskers stilling?

LENTULUS.
Tilgiv mig, Catilina!

CATILINA.
                    Søg din frelse
ved skyndsom flugt, hvis endnu det er gørligt.

LENTULUS.
Ah, du tillader--?

CATILINA.
                 Tænkte du, det var
mit alvor at forlade denne post
i farens stund? Du kender mig kun slet.

LENTULUS.
O, Catilina--!

CATILINA
(koldt).
             Spild ej øjeblikket.
Søg redning du;--jeg vide skal at dø.

(vender sig fra ham.)

LENTULUS
(for sig selv).
Jeg takker dig for denne store nyhed,--
og jeg skal bruge den til eget bedste.
Det kommer vel tilpas at jeg er kendt
i denne egn; jeg søger fiendens hær
og fører den ad skjulte stier hid,
til dit fordærv og til min egen frelse.--
Vid, ormen, som du overmodigt træder
i støvet, har endnu sin hvasse brod!

(han går.)

CATILINA.
(efter et ophold).
Det er den troskab, som jeg bygged på!
Så svigter de mig, en for en. O, guder!
Forræderi og fejghed er det kun.
som gærer i de lunkne slavesjæle.
O, dåre, som jeg er, med mine anslag!
Jeg knuse vil hint øglerede, Roma,--
og Roma er alt længst en sunken grushob.

(våbenlarm høres at nærme sig; han lytter.)

Der kommer de! End er der kække mænd
iblandt dem dog. Hvad liflig klang i stålet!
Hvor lystet klirrer skjolde mod hinanden!
Det tænder ilden op i mig påny;
afgørelsen er nær,--den store stund,
som løser alle tvil. Jeg hilser stunden!

(Manlius, Statilius, Gabinius og en mængde andre sammensvorne kommer
gennem skoven.)

MANLIUS.
Her, Catilina, har du dine venner;
i lejren slog jeg larm, som nys du bød--

CATILINA.
Har du dem sagt--?

MANLIUS.
                 De kender nu vor stilling.

STATILIUS.
Vi kender den, og vi skal følge dig
med sværd i hånd til kamp om liv og død.

CATILINA.
Jeg takker eder, tapre våbenbrødre!
Men håb ej på at her er valg tilovers
imellem liv og død;--kun mellem døden
i heltekamp mod overmagtens skarer,
og døden under pinsler, når vi grumt
som dyr forfølges, er os valget stillet.
Hvad foretrækker I? Ved flugt at friste
et uselt liv en stakket tid endnu,--
hvad heller kækt som eders stolte fædre
at falde kæmpende med sværd i hånd?

GABINIUS.
Det sidste vælger vi!

MANGE STEMMER.
                    Før os til døden!

CATILINA.
Nu, så afsted! Ved denne død vi vies
ind til udødlighedens skønne liv.
Vort fald, vort navn, igennem fjerne tider
skal nævnes højt med stolthed--

FURIA
(råber bag ham mellem trærne).
                             --eller rædsel!

NOGLE STEMMER.
Ah, se,--en kvinde--!

CATILINA
(farer sammen).
                    Furia! Du her?
Hvad drev dig hid?

FURIA.
                 Jeg må ledsage dig
til målet.

CATILINA.
         Nu,--hvor er mit mål? Sig frem!

FURIA.
Hver søger målet ad sin egen vej.
Du søger dit igennem håbløs kamp;
og kampen avler undergang og død.

CATILINA.
Men også hæder og et evigt navn!
Gå, kvinde! Stolt og skøn er denne time;
min barm er døv for dine hæse skrig.

(Aurelia kommer frem i teltåbningen.)

AURELIA.
Min Catilina--!

(hun standser frygtsomt ved synet af de mange forsamlede).

CATILINA
(smerteligt).
              O, Aurelia!

AURELIA.
Hvad er påfærde? Denne larm i lejren--.
Hvad går her for sig?

CATILINA.
                    Dig jeg kunde glemme!
Hvad vil din skæbne vorde--?

FURIA
(hånligt hviskende, uden at bemærkes af Aurelia).
                           Vakler du
alt i dit høje forsæt, Catilina?
Er _det_ dit dødsmod?

CATILINA
(opfarende).
                    Nej, ved mørkets guder!

AURELIA
(nærmer sig).
O, tal, min elskte; ængst mig ikke længer--

FURIA
(dæmpet bag ham).
Flygt med din viv--mens dine venner dør!

MANLIUS.
Nøl ikke længer; før os ud på sletten--

CATILINA.
O, hvilket valg! Og dog,--her er ej valg;--
til målet må jeg,--tør ej midtvejs standse.
(råber.)
Så følg mig ud på sletten!

AURELIA
(kaster sig i hans arme).
                         Catilina--
gå ikke fra mig,--eller tag mig med!

CATILINA.
Nej, bliv, Aurelia!

FURIA
(som før).
                  Tag hende med!
Du får en død, dit liv, dit navn fuldt værdig,
når ned du hugges--i en kvindes arme.

CATILINA
(støder Aurelia tilside).
  Væk fra mig, du, som stjæle vil mit ry!--
Blandt mænd skal døden ramme mig. Jeg har
et liv at sone og et navn at tvætte--

FURIA.
Ret så; ret så, min stolte Catilina!

CATILINA.
Ud af min sjæl jeg river alt, som binder
mig til min fortid og dens tomme drøm!
Hvad bag mig ligger, er som om det aldrig
af mig var levet--

AURELIA.
                O, forstød mig ikke!
Ved al min elskov,--jeg besværger dig,--
lad os ej skilles, Catilina!

CATILINA.
                           Ti!
Mit bryst er dødt, mit blik er blindt for elskov.
Fra livets gøgleværk jeg vender øjet,
og ser kun mod den store blege stjerne
på eftermælets himmel!

AURELIA.
                     Milde guder!

(hun læner sig mat op mod træet udenfor teltet.)

CATILINA
(til mændene).
Og nu afsted!

MANLIUS.
            Hist lyder våbenbrag.

FLERE STEMMER.
De nærmer sig.

CATILINA.
             Godt! vi vil kækt dem møde.
Lang var vor skændsels nat; snart gryr en dag--.
Til bad i kampens morgenskyer røde!
Følg mig! For Romer-sværd med Romer-mod
skal Romas sidste segne i sit blod!

(de iler ud gennem skoven; fra lejren høres larm og stridsråb).

FURIA.
Han er borte. Jeg har nået
  målet for mit liv.
Solens første blik på sletten
  ser ham kold og stiv.

AURELIA
(hen for sig).
I hans harmopfyldte hjerte
  skulde elskov mer ej bo?
Var det drømme? Nej, så lød det
  fra hans vrede læbe jo.

FURIA.
Sværdet klinger; Catilina
  svæver alt på gravens rand;
snart han som en lydløs skygge
  haster mod de dødes land.

AURELIA
(farer sammen).
Ah, hvo er du uheldsvangre
  røst, der høres hist,
uglen lig, når hult den varsler
  ifra træets kvist!
Er du stegen fra de klamme
  skyggelande frem
for at føre Catilina
  til dit skumle hjem?

FURIA.
Hjemmet er jo vandrings-målet,
  og hans veje gik
gennem livets dynd og sumpe--

AURELIA.
  Kun et øjeblik.
Frit og ædelt var hans hjerte,
  stærk hans sjæl og god,
til et giftfrø den omklamred
  med sin slangerod.

FURIA.
Friskt og grønt er og platanens
  løv i brede lag,
til dens stamme kvæles i en
  slyngvæksts favnetag.

AURELIA.
Der forrådte du dit ophav!
  Denne stemmes klang
gav fra Catilinas læber
  genlyd mangen gang.
Du er slangen, som forgifted
  for mig livets frugt,
slangen, som for al min ømhed
  har hans hjerte lukt.
Fra de vågne nætters drømme
  grant jeg kender dig,
ser dig som en trusel stillet
  mellem ham og mig.
Ved min elskte husbonds side
  higed jeg så fro
mod et liv, af stilhed hegnet,
  mod et hvilens bo;
i hans trætte hjerte planted
  jeg et urtebed;
som dets bedste smykke freded
  jeg vor kærlighed.
Ah, din hadske hånd har rykket
  urten op med rod,
og i støvet ligger den, hvor
  før den frodig stod!

FURIA.
Svage tåbe; du vil lede
  Catilinas skridt?
Ser du ikke, at hans hjerte
  aldrig helt var dit?
Tror du, dine blomster trives
  kan i slig en grund?
I det solskin-svangre forår
  gror violer kun.
medens bulmen yppigst vokser
  under skyens tag;
og hans sjæl var alt forlængst en
  skyfuld høstens dag.
Alt er tabt for dig! Snart slukkes
  gnisten i hans barm,
og som hævnens offer ligger
  han i dødens arm!

AURELIA
(med stigende ild).
Nej, ved alle lysets guder,
  nej, det skal han ej!
Til hans hjerte mine tårer
  baner end en vej.
Finder jeg ham bleg og blodig
  efter kampens larm,
slynge vil jeg mine arme
  om hans kolde barm,
ånde på hans stumme læbe
  al min kærlighed,
mildne smerten i hans indre,
  bringe trøst og fred.
Hævnens bud, dit offer skal jeg
  vriste af din hånd,
binde ham til lysets hjemland
  med et elskovsbånd;
og er hjertets slag forstummet,
  medens øjet brast,
går vi begge bort fra livet
  i et favntag fast.
Skænk mig da, I milde magter,
  for hvad her jeg led,
ved min husbonds side gravens
  store stille fred.

(hun går.)

FURIA
(ser efter hende).
Søg ham, forblindede;--jeg frygter ej;
jeg holder sejren trygt i mine hænder.
  Nu vokser kampens larm; dens bulder blandes
med døds-skrig og med brustne skjoldes brag.
Mon alt han bløder? Mon han lever end?
O, skøn er denne stund! Sig månen skjuler
bag tykke tordenskyer i sin nedgang.
Det vorder nat et øjeblik påny
før dagen kommer;--og med dagens komme
er alting ude. Han forgår i mørket,
som han i mørket leved. Skønne stund!
(hun lytter.)
  Nu suser det forbi, lig høstens stormpust,
og mister mælet i det vide fjerne;
de tunge skarer fejer sletten ren.
Ustandselig, nedtrampende de faldne,
de vælter frem som havets vrede bølger.--
  Jeg hører klynk og gisp og støn derude,--
den sidste vuggesang,--hvori de dysser
til ro sig selv og alle blege brødre.--
Nu stemmer uglen i. Den ønsker dem
velkommen i de skumle skyggers rige.
(efter et ophold.)
  Hvor lydløst stilt. Nu er han altså min,--
alene min, og min for alle tider.
Nu kan vi følges ad til glemselsfloden--
og over floden, hvor det aldrig dages,
dog først jeg søge vil hans lig derude,
vil mætte mig ved synet af de skønne
forhadte ansigtsdrag før de forstyrres
af sol, som rinder, og af ravn, som venter.

(vil gå, men studser og farer tilbage.)

  Hvad nu! Hvad glider over engen hist?
Er det kun sumpens dunster, som sig tætner
i morgenkulden til et samlet billed?
Nu nærmer det sig. --Catilinas skygge!
Hans genfærd--! Jeg kan se hans brustne øje,
hans kløvte skjold, hans klingeløse sværd;
jeg ser den hele døde mand; kun _et_,--
forunderligt,--døds-såret ser jeg ikke.

(Catilina kommer gennem skoven, bleg og mat, med sænket hoved og
forstyrrede blikke.)

CATILINA
(hen for sig).
    "Du falder for din egen hånd,--
    og dog en fremmed skal dig fælde."
  Så lød hans spådomsord. Nu er jeg falden--
skønt ingens hånd mig traf. Hvo løser gåden?

FURIA.
Vær hilset efter kampen, Catilina!

CATILINA.
Ah, hvo er du?

FURIA.
             Jeg er en skygges skygge.

CATILINA.
Dig er det, Furia! Du hilser mig?

FURIA.
Velkommen i vort fælles hjem! Nu kan
vi følges ad til Charons båd,--to genfærd.
Dog først--tag sejers-kransen af min hånd.

(hun plukker nogle blomster, som hun under det følgende fletter sammen
til en krans.)

CATILINA.
Hvad gør du der?

FURIA.
               Jeg smykke vil din pande.
Men hvorfor kommer du alene hid?
En høvdings skygge skulde følges af
ti tusend faldne. Hvor er dine venner?

CATILINA.
De sover, Furia!

FURIA.
               De sover end?

CATILINA.
De sover end-- og de vil sove længe.
De sover alle. List dig gennem skoven;
kig ud på sletten,--tyst; forstyr dem ikke!
der vil du finde dem i lange rader.
De slumred ind ved sværdes vuggesang;
de slumred ind,--og vågned ej, som jeg,
da sangen tabte sig bag fjerne højder.
Et genfærd kaldte du mig. Ja, jeg er
et genfærd af mig selv. Men tro blot ej
at hines slummer er så ganske rolig
og drømmeløs. O, tro det ikke!

FURIA.
                             Tal!
Hvad drømmer dine venner?

CATILINA.
                        Du skal høre.--
Jeg stred i spidsen, med fortvilet sind,
og søgte døden under sværdets egg.
Til højre og til venstre segned alle;
Statilius faldt,--Gabinius, Manlius;
min Curius dræbtes, da mit bryst han dækked;
da alle faldt for blanke Romer-sværd,--
for hine sværd, som vraged mig alene.
Ja, Romas våben vraged Catilina.
Med brustent værge stod jeg, halvt bedøvet,
og sansed intet medens kampens bølger
mig overskylled. Samling vandt jeg først
da alt blev stilt omkring, og jeg så op,
og øjned slaget som et hav--langt bag mig!
Hvorlænge stod jeg der? Det véd jeg kun,--
jeg stod alene mellem mine døde.
Men der var liv i disse brustne øjne;
mundkrogene fortrak sig til et smil;
og smil og øjne retted de mod mig,
der stod alene oprejst mellem ligene,--
mod mig, der havde stridt for dem og Roma,--
mod mig, der stod igen foragtet, vraget
af Romas sværd. --Da døde Catilina.

FURIA.
Falskt har du tydet dine dødes drømme;
falskt har du tydet, hvad der dræbte dig.
Med smil og øjekast de bød dig ind
at sove, som de selv--

CATILINA.
                    Ja, hvis jeg kunde!

FURIA.
Vær trøstig,--genfærd af en fordums helt;
din hvilestund er nær. Kom; bøj dit hoved;--
nu vil jeg smykke dig med sejrens krans.
(hun rækker den imod ham.)

CATILINA.
Fy,--hvad er det? En valmuekrans--!

FURIA
(med vild lystighed).
                                Nu, ja,
er ikke valmuer smukke? De vil lyse
omkring din pande som en bræm af blod.

CATILINA.
Kast kransen væk! Jeg hader dette røde.

FURIA
(ler højt).
Du elsker mer de matte, blege farver?
Godt! Jeg vil hente dig den grønne sivkrans,
som Silvia bar i de våde lokker,
da hendes lig flød op ved Tibers munding.

CATILINA.
Ah, hvilke syner--!

FURIA.
                  Skal jeg heller bringe
dig tidsel-klyngerne fra Romas torv,
med brune pletter af det borgerblod,
som strømmed for din hand, min Catilina?

CATILINA.
Hold inde!

FURIA.
         Eller lyster dig en løvkrans
af vinter-egen ved min moders hus,
der visned da en ung vanæret kvinde
med høje skrig sprang sansesløs i floden?

CATILINA.
Tøm alle hævnens skåler over mig
på engang ud--!

FURIA.
              Jeg er dit eget øje,--
dit eget minde og din egen dom.

CATILINA.
Men hvorfor _nu_--?

FURIA.
                  Ved målet skuer jo
den trætte vandrer på sin vej tilbage.

CATILINA.
O, står jeg ved mit mål? Er dette målet?
Jeg er ej levende,--og ej begravet.
Hvor ligger målet?

FURIA.
                 Nær,--såfremt du vil.

CATILINA.
Jeg har ej vilje mer; min vilje døde
da alt forspildtes, hvad jeg engang vilde.
(slår ud med hænderne.)
  Vig langt ifra mig, alle gustne skygger!
Hvad kræver I af mig, I mænd og kvinder?
Jeg kan ej skænke jer--! O, denne skare--!

FURIA.
Til jorden bunden er endnu din skygge.
Riv sønder disse tusend trådes net!
Kom, lad mig trykke kransen i dit hår;--
den har en stærk, en lægsom glemsels-kraft;
den dysser dig til ro! den dræber mindet.

CATILINA
(klangløst).
Den dræber mindet? Tør jeg tro dit ord?
Så tryk din giftkrans tæt omkring min pande.

FURIA
(sætter kransen på hans hoved).
   Nu er du smykket. Sådan skal du træde
for mørkets fyrste frem, min Catilina!

CATILINA.
Kom, lad os gå! Did ned jeg higer såre;--
jeg stunder hjem til alle skyggers land.
Lad os tilsammen gå! --Hvad fængsler mig?
Hvad binder mine skridt? Jeg føler bag mig
på morgenhimlens hvælv en tåget stjerne;--
den holder mig i livets land tilbage;
den drager mig, som månen drager havet.

FURIA.
Følg med; følg med!

CATILINA.
                  Den vinker og den blinker.
  Jeg kan ej følge dig før dette lys
er ganske slukket, eller slørt af skyer.--
Nu ser jeg det! Det er ej nogen stjerne;
det er et hjerte, bankende og varmt;
det binder mig; det fængsler og det drager,
som aftenstjernen drager barnets øje.

FURIA.
Stands dette hjertes slag!

CATILINA.
                         Hvad mener du?

FURIA.
Du har din dolk i bæltet. Kun et stød,--
så slukkes stjernen, knust er dette hjerte,
som stiller fiendtlig sig imellem os.

CATILINA.
Jeg skulde slukke--? Blank og spids er dolken--
(med et skrig.)
Aurelia! Aurelia, hvor er du?
O, var du nær--! Nej, nej,--jeg vil ej se dig!
Og dog--det tykkes mig, som alt blev godt,
at freden kom, ifald jeg kunde lægge
mit hoved til dit bryst og angre--angre!

FURIA.
Hvad vil du angre?

CATILINA.
                 Alt, hvad jeg har øvet!
At jeg har været og at jeg har levet.

FURIA.
For sent at angre! Der, hvor nu du står,
går ingen vej tilbage. --Prøv det, dåre!
Nu går jeg hjem. Læg du dit hoved kun
til hendes bryst og se om der du finder
den fred, du søger for din trætte sjæl.
(med stigende vildhed.)
  Snart vil de rejse sig, de tusend døde;
forførte kvinder slutter sig til dem;
og alle, alle vil de kræve af dig
det liv, det blod, den ære du har røvet.
Forferdet vil du flygte ud i natten,--
vil flygte jorden rundt langs alle strande,
Actæon lig, af hunde-koblet jaget,--
en skygge, jaget af de tusend skygger!

CATILINA.
Jeg ser det, Furia! Her er jeg fredløs.
I lysets verden er jeg hjemløs nu!
Jeg følger dig til alle skyggers land;--
det bånd, mig binder, vil jeg sønderskære.

FURIA.
Hvi famler du med dolken?

CATILINA.
                        Hun skal dø.

(et lyn slår ned og tordenen ruller.)

FURIA.
De store magter jubler ved dit forsæt!--
Se, Catilina,--hist din hustru kommer.

(Aurelia kommer angstfuld søgende gennem skoven.)

AURELIA.
Hvor skal jeg finde ham! Hvor kan han færdes!
Han er ej blandt de døde--
(får øje på ham.)
                        Høje himmel;--
min Catilina!
(hun iler imod ham.)

CATILINA
(forvildet).
            Nævn ej dette navn!

AURELIA.
Du lever! Ja--!
(vil kaste sig i hans arme.)

CATILINA
(afværgende).
              Vig bort! Jeg lever ikke.

AURELIA.
O, hør mig, elskte--!

CATILINA.
                    Ti; jeg vil ej høre!
Jeg hader dig! Jeg ser din fule list;
du vil mig lænke til et halv-livs rædsel.
Stir ikke på mig! Dine øjne martrer,--
de stinger mig i sjælen som en dolk!
Ah, dolken; dolken! Dø! Luk dine øjne--

(han drager sin dolk og griber hende i armen.)

AURELIA.
Våg, milde guder, over ham og mig!

CATILINA.
Luk dine øjne; luk dem, siger jeg;--
i dem er stjerneskin og morgenhimmel--.
Nu vil jeg slukke morgenhimlens stjerne!

(tordenen ruller atter.)

Dit hjerteblod! Nu råber livets guder
sit afskedsord til dig og Catilina!

(han hæver dolken imod hendes bryst; hun flygter ind i teltet; han
forfølger hende.)

FURIA
(lyttende).
Hun strækker sine hænder bønligt mod ham.
Hun beder for sit liv. Han hører intet.
Han støder til! --Der faldt hun i sit blod.

(Catilina kommer, med dolken i hånden, langsomt ud fra teltet.)

CATILINA.
Nu er jeg fri. Snart er jeg intet mere.
Alt sænker sig min sjæl i glemsels tåger;
jeg skimter og jeg hører kun forvirret
som under stride vande. Véd du vel,
hvad jeg har dræbt med denne lille dolk?
Ej hende blot,--men alle jordens hjerter,--
alt levende, og alt, som gror og grønnes;--
hver stjerne har jeg slukt, og månens skive,
og solens ild. Se selv,--den kommer ikke;
den kommer aldrig mere; slukt er solen.
Nu er den hele vide jordens kreds
forvandlet til en kold uhyre grav
med blygråt hvælv,--og under dette hvælv
står du og jeg, forladt af lys og mørke,
af død og liv,--to hvileløse skygger.

FURIA.
Vi står ved målet, Catilina!

CATILINA.
                           Nej;
et skridt endnu--før jeg ved målet står.
Frigør mig for min byrde! Ser du ikke,
jeg går med Catilinas lig på ryggen?
En pæl igennem Catilinas lig!
(viser hende dolken.)
Forløs mig, Furia! Tag denne pæl;--
med den jeg spidded morgenstjernens øje;--
tag--tag, og ram den tvers igennem liget,
så mister det sin magt,--og jeg er fri.

FURIA
(griber dolken).
Det ske, du sjæl, hvem jeg i had har elsket!
Afryst dit støv og gå med mig til glemsel!

(hun borer dolken dybt ind i hans bryst; han segner om ved foden af
træet.)

CATILINA.
(efter et ophold, kommer til besindelse, fører hånden over panden og
siger mat):
Ah, nu fatter jeg din spådom,
  gådefulde ånd!
Halvt jeg falder for min egen,
  halvt for fremmed hånd.
Nemesis har gjort sin gerning.
  Dølg mig, dødens mulm!
Mørke Styks, løft nu din bølges
  hoved højt og svulm!
Bær mig over; sink ej båden;
  jag den rastløs frem
mod den tause fyrstes rige,
  alle skyggers hjem.
Tvedelt vejen går dernede!
  jeg skal vandre stum
imod venstre--

AURELIA
(fra teltet, bleg og vaklende, med blodigt bryst).
            --nej mod højre!
  Mod Elysium!

CATILINA
(farer sammen).
O, hvor dette lyse billed
  fylder mig med gru!
Det er hende selv! Aurelia,
  --sig mig,--lever du?

AURELIA
(knæler ned ved ham).
Ja, jeg lever for at stilne
  dine smerters sø,--
lever for at lægge barmen
  mod dit bryst og dø.

CATILINA.
O, du lever!

AURELIA.
           Kun en afmagts
  slør omkring mig faldt;
men mit matte øje fulgte
  dig; jeg hørte alt,--
og min kærlighed en hustrus
  kraft mig atter gav;--
bryst ved bryst, min Catilina,
  går vi i vor grav!

CATILINA.
O, hvor gerne! Dog, forgæves
  er dit glade håb.
Vi må skilles. Jeg må følge
  hævnens hule råb.
Du kan haste let og frigjort
  frem til lys og fred;
jeg må over glemsels-floden,
  må i mørket ned.

(dagen gryr i baggrunden.)

AURELIA
(peger mod den stigende lysning).
Nej; for kærligheden svinder
  dødens rædsler og dens nat.
Ser du, tordenskyen viger;
  morgenstjernen vinker mat.
(med oprakte hænder.)
Lyset sejrer! Ser du, dagen
  kommer stor og varm!
Følg mig, Catilina! Døden
  griber alt min barm.

(hun segner ned over ham.)

CATILINA
(trykker hende tæt til sig og siger med sin sidste kraft):
O, hvor lifligt! Grant jeg mindes
  nu min glemte drøm,
hvordan hvælvets mørke spredtes
  af en stråle-strøm,
hvordan barnerøster sang
  imod den unge dag.
Ah, mit øje vorder dunkelt,
  og min arm er svag;
men i sindet er det lyst, som
  aldrig før det var,
og min fortids vilde vandring
  ligger bag mig klar.
Ja, mit liv var uvejrs rasen
  under natlyns glød;
men en rosenfarvet morgen-
  dæmring er min død.
(bøjer sig over hende.)
Du har sjælens mulm forjaget;
  i mit bryst er ro.
Se, jeg følger dig til lysets
  og til fredens bo!

(han river dolken raskt ud af sit bryst og siger med døende stemme:)

Morgnens milde magter skuer
  i forsoning ned;
du har nattens ånd besejret
  ved din kærlighed!

(Under det sidste optrin har Furia fjernet sig mere og mere mod
baggrunden, hvor hun forsvinder mellem trærne. Catilinas hoved synker
ned på Aurelias bryst; de dør.)




PERSONERNE:

_ØRNULF FRA FJORDENE_, landnamsmand på Island.

_SIGURD HIN STÆRKE_, søkonge.

_GUNNAR HERSE_, rig bonde på Helgeland.

_THOROLF_, Ørnulfs yngste søn.

_DAGNY_, Ørnulfs datter.

_HJØRDIS_, hans fosterdatter.

_KÅRE BONDE_, en helgelænding.

_EGIL_, Gunnars søn, fire år gammel.

_ØRNULFS_ sex ældre sønner.

_ØRNULFS_ og _SIGURDS MÆND_.

_GÆSTER, HUSKARLE, TERNER, FREDLØSE MÆND_, o.s.v.


       *       *       *       *       *


(Handlingen foregår i _Erik Blodøkses_ tid på og i nærheden af _Gunnars_
gård på Helgeland i det nordlige Norge.)


       *       *       *       *       *




FØRSTE HANDLING.


_(En høj strand, der i baggrunden løber brat ned til søen. Til venstre
et nøst, til højre fjelde og barskov. Masterne af to hærskibe ses nede i
viken; langt ude til højre skjær og høje holmer; søen er i stærkt oprør,
det er vinter med snetykke og storm.)

(Sigurd kommer op fra skibene; han er klædt i hvid kjortel med
sølvbelte, blå kappe, sokkebrog, lådne sko og stålhue, ved siden bærer
han et kort sakssværd. _Ørnulf_ viser sig straks efter oppe mellem
fjeldene, klædt i mørk lammeskindskjortel, med brystplade og benskinner
samt lådne sko og ulden brog, over skuldrene har han en brun vadmelskåbe
med hætten trukken over stålhuen så at ansigtet for en del skjules. Han
er høj og kæmpemæssigt bygget, med langt hvidt skæg, gammel og lidt
bøjet; væbnet er han med rundt skjold, sværd og spyd.)_

_SIGURD (træder først ind, ser sig om, får øje på nøstet, går raskt
derhen og prøver at bryde døren op)._

_ØRNULF (kommer tilsyne på fjeldet, studser ved at se Sigurd, synes at
genkende ham, stiger ned og råber):_
Vig marken, hærmand!

_SIGURD (vender sig om, lægger hånden på sværdet og svarer):_
Det var første gang ifald jeg gjorde det!

_ØRNULF._
Du skal og må! Jeg trænger nøstet til nattely for mine stivfrosne mænd.

_SIGURD._
Og jeg for en mødig kvinde.

_ØRNULF._
Mine mænd er mere værd end dine kvinder!

_SIGURD._
Så må skoggangsmænd stå højt i pris på Helgeland!

_ØRNULF (hæver spydet)._
Dyrt skal du bøde for de ord!

_SIGURD (drager sit sværd)._
Nu vil det gaa dig ilde, gubbe!

_(Ørnulf styrter ind på ham, Sigurd forvarer sig.)_

_(Dagny og nogle af Sigurds mænd kommer fra stranden; Ørnulfs sex sønner
fra fjeldene til højre.)_

_DAGNY (der er lidt foran, klædt i rød kjortel, blå kåbe og forværks
hæfte, råber ned til skibene):_
Op alle Sigurds mænd! Min husbond strides med en fremmed!

_ØRNULFS SØNNER._
Til hjælp for gubben! _(de stiger ned.)_

_SIGURD (til sine mænd)._
Bliv hvor I er; jeg magter ham vel alene!

_ØRNULF (til sønnerne)._
Lad mig slåes i fred! _(farer ind på Sigurd.)_ Jeg vil se dit blod!

_SIGURD._
Se først dit eget! _(sårer ham i armen, så at spydet falder.)_

_ØRNULF._

  Godt var det hugget, hærmand!

  Snygt du sværdet svinger,
  hvast du veed at ramme;
  Sigurd selv, hin stærke,
  står for dig tilskamme!

_SIGURD (smilende)._
Så er skammen ham til hæder!

_ØRNULFS SØNNER (med et udråb af forundring)._
Sigurd selv! Sigurd hin stærke!

_ØRNULF._
Men hvassere ramte du den nat, du rante Dagny, min datter!
_(kaster hætten tilbage.)_

_SIGURD_ og _HANS MÆND_.
Ørnulf fra fjordene!

_DAGNY (glad, men dog med et udtryk af uro)._
Min fader og mine brødre!

_SIGURD._
Stil dig bag ved mig.

_ØRNULF._
Det gjøres ikke behov, _(nærmer sig til Sigurd.)_ Jeg drog kendsel på
dig så såre du kom mig for øje, derfor yppede jeg strid; prøve vilde jeg
om rygtet sagde sandt, når det nævnte dig som den djærveste idrætsmand i
Norge. Nå, fred og forlig være mellem os!

_SIGURD._
Bedst, ifald det så kunde føje sig.

_ØRNULF._
Der er min hånd. Du er en ypperlig kæmpe; så ramme hug har ingen før
skiftet med gamle Ørnulf.

_SIGURD (ryster hans fremrakte hånd)._
Lad det være de sidste sværdhug, der skiftes mellem os to. Og hermed
byder jeg dig selvdømme i den sag, der er os imellem; er du villig til
at vælge de vilkår?

_ØRNULF._
Det er jeg, og ret nu skal tvisten jævnes. _(til de øvrige_.) Så gøres
da vitterligt for alle, hvad sagen gælder. For fem vintre siden lå
Sigurd og Gunnar herse som vikinger på Island og havde fredland der den
vinter tæt under min gård. Da rante Gunnar med vold og sned min
fosterdatter, Hjørdis; men du, Sigurd, tog Dagny, mit eget barn, og
sejlede bort med hende. For dette ran dømmes du til at bøde tre hundrede
i sølv, og skal med det din ufredsgerning være sonet.

_SIGURD._
Billige kår tykkes mig at være, hvad du der byder; de tre hundrede skal
jeg udrede og lægger til en bræmmet silkekåbe; det er en kongegave fra
Ædhelstan i England og så god, som nogen mand har båret den på Island.

_DAGNY._
Ret så min bolde husbond; og tak, du, min fader; nu først er jeg frejdig
tilsinds!

_(hun trykker faderens og brødrenes hænder og taler sagte med dem.)_

_ØRNULF._
Så stå da forliget ved magt mellem os, og skal Dagny efter denne tid
være fuldt så hæderlig at agte, som var hun dig lovligt fæstet med sine
frænders minde.

_SIGURD._
Og på mig kan du nu lide, som på din egen æt!

_ØRNULF._
Det tænker jeg forvisst jeg kan, og vil på stand friste, hvor god du er
mig.

_SIGURD._
Rede skal du finde mig; sig frem,--hvad kræver du?

_ØRNULF._
Din hjælp i råd og dåd. Jeg har stævnet hid til Helgeland for at søge
Gunnar herse og kræve ransbøder for Hjørdis.

_SIGURD (overrasket)._
Gunnar!

_DAGNY (ligeså)._
Og Hjørdis,--hvor er de at finde?

_ØRNULF._
Hjemme på Gunnars gård, tænker jeg.

_SIGURD._
Og den ligger--?

_ØRNULF._
Ikke mange pileskud borte; har du ikke vidst det?

_SIGURD (med undertrykt bevægelse)._
Tilvisse, nej! Sparsomt har jeg spurt fra Gunnar siden vi sidst sejlede
fra Island sammen. Vidt for jeg i viking og tjente mange konger
udenlands med ens Gunnar sad hjemme. Hid under land kom jeg idag i
lysningen, fordreven af uvejret; at Gunnar havde sin fædrenegård her
nordpå var mig nok vitterligt, men--

_DAGNY (til Ørnulf)._
Og i det ærinde for du hjemmefra?

_ØRNULF._
Så er det. _(til Sigurd.)_ At vi to mødtes har været et værk af de
vældige deroppe; de vilde det så. Havde jeg tænkt på ait søke dig, så
vidste jeg lidet hvor du var at finde.

_SIGURD (tankefuld)._
Vel sandt, vel sandt!--Men nu den sag med Gunnar,--sig mig, Ørnulf,
tænker du at drive den stærkt, af al formue, både med godt og ondt?

_ØRNULF._
Det må jeg gøre. Hør til, Sigurd, hvad jeg vil sige dig. Isommer red jeg
tilthings og der var mange hæderlige mænd tilstede. Da thingdagene var
tilende, sad jeg i boden og drak sammen med mine herredsmænd, og så kom
kvinderanet på tale; hånlige ord måtte jeg høre, fordi jeg lod den tort
sidde uhævnet på mig så lang en tid. Da blev jeg vred, svor at fare til
Norge, søge Gunnar og kræve bod eller hævn for ranet og aldrig fare hjem
til Island igen før jeg havde vidst at fremme min sag.

_SIGURD._
Ja, ja! står det så, da skjønner jeg nok at sagen må drives stærkt ifald
det trænges om.

_ØRNULF._
Det må den; men ubillig skal jeg ikke være, og Gunnar er mig nævnt som
en hæderlig mand. Glad er jeg også at jeg for i denne færd; tiden faldt
mig lang på Island tilslut; derude på de blå vande var jeg bleven gammel
og grå, det bares mig for som jeg måtte ud på dem engang til førend
jeg--; nå ja,--Bergthora, min gode hustru, var jo død for længe siden,
mine ældste sønner for hver sommer i viking, og da nu Thorolf vokste
til--

_DAGNY (glad)._
Thorolf er med? Hvor er han?

_ØRNULF._
Ude på skibet. _(peger mod baggrunden til højre.)_ Der skal du se en
gut; stor og stærk og fager er han bleven siden du sad hjemme. Det vil
blive en ypperlig idrætsmand, Sigurd; han vil komme til at ligne dig.

_DAGNY (smilende)._
Det er nu som før, skjønner jeg; stedse stod Thorolf dit hjerte nærmest.

_ØRNULF._
Han er den yngste og sin moder lig, deraf kommer det.

_SIGURD._
Men sig mig nu,--dit ærinde hos Gunnar herse,--tænker du alt idag--?

_ØRNULF._
Heller idag end imorgen. Med rimelige bøder skal jeg være fornøjet;
vægrer Gunnar sig ved sligt forlig, så får han friste de kår, som følger
på.

_(Kåre bonde kommer ilsomt ind fra højre; han er klædt i grå
vadmelskofte og sid filthat; i hånden holder han en afbrudt gerdestav.)_

_KÅRE._
Godt møde, hærmænd!

_ØRNULF._
Hærmænds møde skattes sjelden godt.

_KÅRE._
Er I hæderlige mænd, så tilsiger I mig fred iblandt jer; Gunnar herses
husfolk står mig efter livet!

_ØRNULF._
Gunnar herse!

_SIGURD._
Så har du øvet ondt imot ham!

_KÅRE._
Min ret har jeg øvet. Vi holdt udgangskvæg sammen på en holme tæt under
land; Gunnars folk tog mine bedste okser bort, og en af mændene skældte
mig for en træl; så bar jeg våben på ham og fældte ham.

_ØRNULF._
Det var lovlig gerning.

_KÅRE._
Men nu imorges kom hans karle mod mig med ufred; lykken var mig god, så
jeg blev varslet itide og slap bont; dog, stakket frist kan jeg vente,
for mine avindsmænd leder om mig.

_SIGURD._
Lidet kan jeg tro dig, bonde! I fordums tid kendte jeg Gunnar så godt
som mig selv, og det veed jeg: aldrig øved han uskel mod fredelig mand.

_KÅRE._
Gunnar har ingen del i al den ufærd, han er sønderpå landet; nej, det er
Hjørdis, hans hustru--

_DAGNY._
 Hjørdis!

_ØRNULF (mumlende)._
Ja ja, det kunde ligne hende!

_KÅRE._
Gunnar bød jeg bod for trællen, og den var han villig til at tåge, men
så kom Hjødis til, ægged sin husbond med mange hånlige ord og hindred
forliget; siden drog Gunnar sørpå, og imorges--

_SIGURD (ser ud til venstre_).
Der kommer vejfarende mænd nordefter, er det ikke--?

_KÅRE._
Det er Gunnar herse selv!

_ØRNULF._
Vær nu trøstig, jeg tænker nok, jeg skal få jer forligte.

_(Gunnar herse, med nogle mænd, kommer fra venstre. Han er klædt i
husdragt, brun kjortel, sokkebrog, blå kappe og bred hat; af våben har
han kun en liden håndøkse_.)

_GUNNAR (standser forundret og uviss ved synet af de forsamlede_).
Ørnulf fra Fjordene! Ja forsandt--!

_ØRNULF._
Der ser du ret nok.

_GUNNAR (træder nærmere_).
Nu da, hil og sæl på min grund, ifald du kommer med fred.

_ØRNULF._
Vil du som jeg, så skal ingen ufred øves.

_SIGURD (nærmer sig_).
Vel mødt, Gunnar!

_GUNNAR (glad)_. Sigurd--fosterbroder! _(ryster hans hånd)_.
Ja, er du med, da ved jeg visst, at Ørnulf kommer med fred. _(til
Ørnulf.)_ Ræk mig hånden, gubbe! Hvad ærend du har her nordpå er ikke
svært at skønne; det gælder Hjørdis, din fosterdatter.

_ØRNULF._
Som du siger, stor tort voldtes mig da du for med hende fra Island uden
at søge mit minde.

_GUNNAR._
Du kommer med ret og skel; har svenden flængt, så får manden flikke.
Længe har jeg ventet dig, Ørnulf, for den sags skyld, og kan bøder gøre
det, så skal vi snart forliges.

_SIGURD._
Det mener jeg med. Ørnulf vil være rimelig.

_GUNNAR (med varme_).
Det må du gubbe; skulde du værdsætte hende som det bør sig, da vilde
ikke alt mit gods forslå!

_ØRNULF._
Jeg skal rette mig efter lov og vedtægt, det kan du lide på. Men nu en
anden sag; _(peger på Kåre)_ ser du den mand der?

_GUNNAR._
Kåre bonde! _(til Ørnulf.)_ Du ved da, der er ufred mellem os?

_ØRNULF._
Dine mænd har ranet hans kvæg, og for ran bør bødes.

_GUNNAR._
For drab ligeså; han har dræbt min træl.

_KÅRE._
Fordi han håned mig.

_GUNNAR._
Jeg har sagt mig rede til forlig.

_KÅRE._
Men det havde ikke Hjørdis sind til, og imorges, mens du var bonte,
faldt hun over mig og står mig nu efter livet.

_GUNNAR (opbragt)._
 Er det sandt du siger; har hun--?

_KÅRE._
Hvert ord er sandt.

_ØRNULF._
Derfor bad bonden om min bistand, og den skal være ham sikret.

_GUNNAR (efter et øjebliks betænkning)._
Hæderligt har du handlet mod mig, Ørnulf; det er derfor billigt at jeg
føjer mig efter din vilje. Hør mig, Kåre bonde, jeg er villig til at
lade trællens drab og al den ulempe, der er voldt dig, gå op mod
hinanden.

_KÅRE (rækker Gunnar hånden)._
Det er gode kår; dem tåger jeg imod.

_ØRNULF._
Og fred skal han have for dig og dine?

_GUNNAR._
Fred hjemme og hvorhelst han ellers færdes.

_SIGURD (peger ud til højre)._
Se der!

_GUNNAR (misfornøjet)._
Det er Hjørdis!

_ØRNULF._
Med væbnede karle!

_KÅRE._
Hun søger mig!

_(Hjørdis med en flok huskarle. Hun er sortklædt, i kjortel, kåbe og
hætte; karlene er væbnede med sværd og økser, selv bærer hun et let spyd
i hånden.)_

_HJØRDIS (standser ved indgangen.)_
Mandstærke mødes vi her, som det lader!

_DAGNY (iler hende imøde)._
Hil og sæl, Hjørdis!

_HJØRDIS (koldt)._
Tak. Jeg har alt spurt at du ikke var langt borte.

_(træder nærmere, idet hun kaster et skarpt blik over de forsamlede.)_

Gunnar og--Kåre, min avindsmand,--Ørnulf og hans sønner, og--

_(idet hun får øje på Sigurd, farer hun næsten umærkeligt sammen, tier
lidt, men fatter sig og siger_:)

Nu, mange ser jeg her, som jeg drager kendsel på,--men ikke ved jeg,
hvem der er mig bedst sindet.

_ØRNULF._
Vel nok sindet er vi dig alle.

_HJØRDIS._
Hvis så er, da vil du ikke nægite at give Kåre i min husbonds vold.

_ØRNULF._
Det gjøres ikke behov.

_GUNNAR._
Der er nu fred og forlig mellem os.

_HJØRDIS (med undertrykt spot_).
Forlig? Nu ja, jeg ved du er en klog mand, Gunnar! Kåre har truffet
mandstærke venner, og så skønner jeg nok det tyktes dig tryggest--

_GUNNAR._
Det nytter lidet at ægge mig med hånord! _(med vægt.)_ Kåre har fred for
os!

_HJØRDIS (tvinger sig)._
Godt og vel; har du tilsagt ham fred, så må løftet holdes.

_GUNNAR (stærkt, men dog uden hæftighed)._
Det må det og det skal det!

_ØRNULF (til Hjørdis)._
Og der blev så halvvejs sluttet et forlig til, før du kom.

_HJØRDIS (skarpt)._
Mellem dig og Gunnar?

_ØRNULF (nikker)._
Det gjaldt dig.

_HJØRDIS._
Vel kan jeg vide hvad det gjaldt; men det siger jeg dig, min
fosterfader, aldrig skal det spørges, at Gunnar herse lod sig skræmme
fordi du kom med vabenfolk til landet; var du kommen som enlig,
vejfarende mand i vor stue, så kunde tvisten lettere jevnes.

_GUNNAR._
Ørnulf og hans sønner kommer med fred.

_HJØRDIS._
Kan så være, men på andet sæt vil det lyde i folkemunde, og du selv,
Gunnar, stoled nok ikke så stærkt på freden igår, da du skikked Egil,
vor søn, sørpå såsnart det spurgtes at Ørnulf lå i fjorden med hærskib.

_SIGURD (til Gunnar)._
Du har skikket din søn sørpå?

_HJØRDIS._
Ja, for at han kunde være tryg, ifald Ørnulf faldt over os!

_ØRNULF._
Ikke skulde du spotte med det, Hjørdis; hvad Gunnar har gjort turde være
klog mands gerning, såfremt du hindrer forliget.

_HJØRDIS._
Lykken råder for livet. Lad times hvad der vil; men heller vil jeg
falde, end frelse livet ved fejgt forlig.

_DAGNY._
Sigurd giver bod og vil ikke kaldes ringere mand for det.

_HJØRDIS._
Sigurd må selv vide bedst, hvad hans hæder kan tåle.

_SIGURD._
Om det skal jeg aldrig trænge til at mindes.

_HJØRDIS._
Sigurd er en navnkundig drapsmand, men djærvere dåd øved Gunnar, da han
dræbte hvidbjørnen udenfor mit bur.

_GUNNAR (med et forlegent blik på Sigurd)._
Ja ja, lad det så være!

_ØRNULF._
Vel sandt, det er den djærveste dåd, nogen mand har øved på Island, og
derfor--

_SIGURD._
Nu ja, lettere kan Gunnar da lempe sig uden at kaldes ræd.

_HJØRDIS._
Skal bod gives, så skal og bod kræves. Gunnar, du drages til minde, hvad
du engang har lovet!

_GUNNAR._
Ilde betænkt var det løfte; kræver du at det skal holdes?

_HJØRDIS._
Holdes skal det, ifald vi to skal leve under tag sammen efter denne dag.
Så vid da, Ørnulf, skal bod gives for din fosterdatters ran, så skal du
også bøde fordi du dræbte Jøkul, min fader, og tog alt hans gods og eje!

_ØRNULF._
Jøkul faldt i ærlig holmgang; værre tort gjorde dine frænder mig, da de
skikked dig ukjendt til Island og fik mig til at knæsætte dig.

_HJØRDIS._
Hæder og ingen tort hadde du af at fostre Jøkuls datter.

_ØRNULF._
Idel ufred har jeg havt deraf, det ved jeg.

_HJØRDIS._
Værre ufred tør times dig nu, ifald--

_ØRNULF._
Ikke kom jeg hid for at kives med kvinder!--Gunnar, hør nu mit sidste
ord; er du villig til at bøde for kvinderanet?

_HJØRDIS (til Gunnar)._
Kom det ihu, som du har lovet!

_GUNNAR (til Ørnulf)._
Du hører, jeg har gjort et løfte og det må jeg--

_ØRNULF (forbittret)._
Nok, nok! Aldrig skal det siges mig på art jeg gav bod for ærligt drab!

_HJØRDIS (med kraft)._
Så trodser vi dig og dine!

_ØRNULF (med stigende vrede)._
Og hvem har ret til at kræve bod for Jøkul? Hvor findes hans frænder?
Ingen af dem er ilive! Hvo er hans lovlige eftermålsmand?

_HJØRDIS._
Det er Gunnar på mine vegne!

_ØRNULF._
Gunnar! Ja, var du fæatet til ham med din fosterfaders samtykke, eller
havde han bødet for ranet, så var han lovlig eftermålsmand, men--

_DAGNY (angst og bønligt_).
Fader, fader!

_SIGURD (hurtig)._
Tal ikke ud!

_ØRNULF (med hævet stemme)._
Jo, højt skal det siges! Hærtagen kvinde har ingen lovlig husbond!

_GUNNAR (med hæftighet)._
Ørnulf!

_HJØRDIS (i vildt udbrud)._
Forhånet! beskæmmetr! _(med dirrende stemme.)_ Det--det skal du komme
til at angre!

_ØRNULF (vedblivende)._
Hærtagen kvinde er kun at agte som frilleviv efter loven! Vil du vinde
hæderligere kår, så må du--

_HJØRDIS (tvinger sig)._
Nej, Ørnulf, bedre véd jeg, hvad der skikker sig. Er jeg kun ait agte
for Gunnars frille,--godt og vel, så må han hædre sig med dåd,--hædre
sig så højt med dåd, at mine kår ingen skam volder mig! Og vogt dig nu,
Ørnulf; her skilles vore veje, men våben skal jeg lade bære på dig og
dine så tidt det så kan føje sig, utryg skal du være både på liv og
lemmer, og det skal hver og en som--_(med et hvast blik til Kåre_.) Kåre
bonde! Nu ja, Ørnulf tog sig av din sag, og der er fred mellem os, men
ikke vil jeg råde dig til at komme hjem med det første; den dræpte har
mange hævnere, og let kunde det hænde sig at--ja, nu har jeg varet dig
for faren, bær så hvad der følger på. Kom, Gunnar, ruste os må vi nu. En
berømmelig dåd har du øvet på Island, men større dåd må her øves, ifald
ikke din--din frille skal skamme sig over dig og over sig selv!

_GUNNAR._
Vær sindig, Hjørdis; usømmeligt er det at te sig så!

_DAGNY (bedende)._
Bliv, fostersøster,--bliv; jeg vil tale min fader tilrette!

_HJØRDIS (uden at høre på hende)._
Hjemad, hjemad! Aldrig blev det mig spået, at jeg skulde friste livet
som en ussel frilleviv; men skal jeg bære dette liv og denne skændsel,
bære det en eneste dag længere, så må min husbond øve noget--noget, som
gjør ham navnkundigere end alle andre mænd! _(går ud til højre)_.

_GUNNAR (dæmpet)._
Sigurd, et må du love; vi tales ved før du farer fra landet, _(går med
sine mænd til højre)_.

_(Uveiret er under det foregående ophørt; middagssolen ses som en rød
skive dypt nede ved havranden.)_

_ØRNULF (truende.)_
Dyr skal den færd blive dig, fosterdatter!

_DAGNY._
Fader, fader! Du har da ikke ondt isinde!

_ØRNULF._
Slip mig du! Nu, Sigurd, nu vil der mere end bøder til mellem mig og
Gunnar!

_SIGURD._
Hvad agter du at gjøre?

_ØRNULF._
Det ved jeg ikke; men langvejs skal det spørges at Ørnulf fra Fjordene
har gæstet Gunnar herse!

_SIGURD (med rolig fasthed)._
Kan hænde; men det siger jeg dig, Ørnulf, bære våben på ham skal du
aldrig, sålænge jeg er ilive!

_ØRNULF._
Ikke det! Om jeg nu så vil det!

_SIGURD._
Ej skal det ske,--end ikke om du så vil det.

_ØRNULF (hæftigt)._
Godt; hold du sammen med mine uvenner, jeg drister mig endda til at gå
mod jer alle!

_SIGURD._
Hør mig vel, Ørnulf; den dag skal du ikke leve, da vi to strides sammen;
hæderligt forlig er der mellem os, Dagny er mig kærere end våben og
guld, og aldrig skal jeg glemme at du er hendes nærmeste frænde.

_ØRNULF._
Det ventet jeg af dig, djærve Sigurd!

_SIGURD._
Men Gunnar er min fosterbroder; fred og venskab har vi svoret hinanden.
Både i strid og i fredsomme kår har vi fristet lykken tilhobe og han er
mig kærest af alle mænd; hærfærd huer han ikke, så bold han end er;--nu
godt, mig kender I alle, om mig ved I, at jeg ikke ræddes for ufred; men
her står jeg frem, Ørnulf, og beder om forlig for Gunnar. Gør mig til
vilje i denne sag!

_ØRNULF._
Det kan jeg ikke; jeg måtte jo gå til spot for alle kjæmper, ifald jeg
for tomhændet til Island!

_SIGURD._
Tomhændet skal du ikke fare. Her i viken ligger mine to langskibe med
alt det gods, jeg har vundet i viking; der findes mange kostelige
kongegaver, kister med gode våben og andet ypperligt løsøre; tag du det
ene skib, vælg det du tykkes bedst om, det skal være dit med alt hvad
som findes ombord,--lad det være bod for Hjørdis og lad Gunnar fare med
fred.

_ØRNULF._
Brave Sigurd, det vil du gøre for Gunnar!

_SIGURD._
For en fuldtro ven kan ingen mand gøre formeget.

_ØRNULF._
Give dit halve gods og eje!

_SIGURD (indstændigt)._
Tag det hele, begge mine skibe, alt hvad der er mit, og lad mig fare med
dig til Island som den fattigste mand i dit følge; hvad jeg giver, kan
jeg vinde ind igen; men øver du hærværk mod Gunnar, så bliver jeg aldrig
glad mere. Nu, Ørnulf, hvad svarer du?

_ØRNULF (betænker sig)._
To gode langskibe, våben og løsøre,--af gods får ingen mand formeget,
men,--_(hæftigt)_ nej, nej,--Hjørdis har truet mig; jeg vil ikke!
Uhæderligt var det, om jeg tog din eiendom!

_SIGURD._
Men hør dog først--

_ØRNULF._
Nej, siger jeg! Selv må jeg fremme min ret; lad så lykken råde.

_KÅRE (træder nærmere)._
Vennesæle råd er det Sigurd giver, men vil du fremme din ret efter
bedste evne, så kan jeg råde bedre. Regn aldrig på bøder så længe
Hjørdis har noget at sige; men hævn kan du få, ifald du vil lyde mig.

_ØRNULF._
Hævn? Hvad råder du da til?

_SIGURD._
Til ondt, det ser jeg nok!

_DAGNY (til Ørnulf)._
Hør ikke på ham!

_KÅRE._
Hjørdis har sagt mig fredløs, med list vil hun stå mig efter livet;
lover du at værge mig siden, så vil jeg inat gå til Gunnars gård og
brænde folkene inde. Er det efter dit sind?

_SIGURD._
Niding!

_ØRNULF (roligt.)_
Efter mit sind? Ved du, Kåre, hvad der er mere efter mit sind?
_(tordnende)_ At hugge næse og øren av dig, du usle træl! Lidet kender
du gamle Ørnulf, ifald du mener at han vil være halvt om slig
skændselsgerning!

_KÅRE (der er vegen tilbage_).
Falder du ikke over Gunnar, så falder han over dig!

_ØRNULF._
Det har jeg næver og våben itil at hindre.

_SIGURD (til Kåre)._
Og nu bort fra os! Hæderlige mænd har skam af dit samkvem!

_KÅRE (ved udgangen)._
Ja ja, jeg får da værge mig selv så godt jeg kan; men det siger jeg:
angre vil I, om I farer frem med lempe; jeg kender Hjørdis,--og skal vel
vide at ramme hende! _(går ned til søen.)_

_DAGNY._
Han pønser på hævn. Sigurd, det må hindres!

_ØRNULF (fortrædeligt)._
Å, lad ham gøre hvad han lyster; hun er ikke bedre værd!

_DAGNY._
Det mener du ikke; kom ihu, du har dog fostret hende.

_ØRNULF._
Usalig var den time jeg tog hende under mit tag; det begynder at gå som
Jøkul sagde.

_SIGURD._
Jøkul?

_ØRNULF._
Jøkul, hendes fader. Da jeg gav ham banehugget, faldt han flad ned på
græsvolden, så på mig og kvad:

  Jøkuls æt skal Jøkuls bane
  volde ve på alle veje;
  hvo der ejer Jøkuls skatte
  skal ej glædes ved sit eje!

Da han så havde kvædet, taug han stille en stund og lo, og derpå døde
han.

_SIGURD._
Det skal du lidet agte.

_ØRNULF._
Ja ja, hvem vet! Der går et sikkert sagn om at Jøkul engang gav sine
børn et ulvehjerte at æde, så at de blev gramme i hu; Hjørdis har
forvist fået sin del, det kendes på hende _(standser ved at se ud til
højre.)_ Gunnar!--Skal vi to stedes til møde igen!

_GUNNAR (kommer)._
Ja, Ørnulf, du får tænke om mig hvad du vil; men jeg kan ikke skilles
fra dig som din uven.

_ØRNULF._
Hvad er din agt?

_GUNNAR._
At række dig hånden til fred før du rejser. Hør mig alle; følg mig hjem
og bliv som gjæster hos mig sålænge det lyster eder. På soverum og
gildekost skorter det ikke, og om vor tvist skal hverken tales idag
eller imorgen.

_SIGURD._
Men Hjørdis--?

_GUNNAR._
Føjer sig efter min vilje; hun skifted sind på hjemvejen og mente som
jeg, at vi nok kunde forliges, ifald I vilde gæste os.

_DAGNY._
Ja, ja; så må det være!

_SIGURD (tvivlrådig)._
Men jeg ved dog ikke om--

_DAGNY._
Gunnar er din fosterbroder; forsandt, jeg måtte kende dig ilde ifald du
vægrer dig.

_GUNNAR (til Sigurd_).
Venskab har du vist mig hvorhelst vi færdedes; du vil ikke denne gang
være mig imod!

_DAGNY._
Og at fare fra landet, medens Hjørdis sidder med had igen;--nej, nej,
det må vi ikke!

_GUNNAR._
Stor uret har jeg øvet mod Ørnulf; før det er gjort godt igen får jeg
ikke fred for mig selv.

_SIGURD (hæftigt)._
Alt andet kan jeg gjøre for dig, Gunnar, kun ikke at blive her! _(fatter
sig.)_ Jeg er kong ÆÆdhelstans håndgangne mand, og jeg må til ham i
England endnu i vinter.

_DAGNY._
Men det kan du jo lige godt.

_GUNNAR._
Ingen ved hvad lod mænd kan møde; kan hænde, Sigurd, at det er sidste
gang vi træffes, og angre vil du da, at du ikke var mig hjælpsom i det
længst
e.

_DAGNY._
Og sent vil du se mig glad, hvis du sejler bort idag.

_SIGURD (bestemt)._
Vel, lad så være! Det skal ske som I ønsker, endskønt,--dog, nu står det
fast; der er min hånd; jeg bliver her, og skal gæste dig og Hjørdis.

_GUNNAR (ryster hans hånd_).
Tak, Sigurd, det vidste jeg vel.--Og du, Ørnulf, du siger som han?

_ØRNULF (tvær)._
Jeg skal tænke på det; bittert har Hjørdis krænket mig;--idag vil jeg
ikke svare.

_GUNNAR._
Ja ja, gamle kæmpe, Sigurd og Dagny vil nok vide at glatte din pande. Nu
bereder jeg gildet; far med fred sålænge, og vel mødt i min hal! _(går
ud til højre.)_

_SIGURD (for sig selv)._
Hjørdis har skiftet sind, sagde han! Da kender han hende lidet; snarere
må jeg tro at hun pønser på--_(afbryder og vender sig til mændene)_. Nu,
følg mig alle til skibene; gode varer vil jeg vælge for Gunnar og hans
husfolk.

_DAGNY._
Gaver af det bedste vi ejer. Og du, min fader,--ja du får ikke fred for
mig før du føier dig.

_(Hun går med Sigurd og mændene ned til søen i baggrunden.)_

_ØRNULF._
Føjer mig? Ja, havde Gunnar ingen kvindfolk i huset, så--ha, vidste jeg
ret at ramme hende!--Thorolf kommer du hid!

_THOROLF (der raskt er trådt ind_).
Som du ser! Er det sandt der spørges, har du været til møde med Gunnar
herse?

_ØRNULF._
Ja!

_THOROLF._
Og har nu strid med ham?

_ØRNULF._
Hm, i det mindste med Hjørdis.

_THOROLF._
Så vær trøstig; nu får du hævn!

_ØRNULF._
Hævn? Hvem hævner mig?

_THOROLF._
Hør kun; jeg stod på skibet, da kom en mand løbende med en stav i hånden
og råbte: "Hører du til Ørnulfs hærskib, så hils ham fra Kåre bonde og
sig, at nu tager jeg hævn for os begge." Derpå gik han i en båd og roede
bort, idet han sagde: "Tyve fredløse mænd ligger i fjorden; med dem går
jeg sørpå, og inden kveldstid skal ikke Hjørdis have nogen afkom at rose
sig af."

_ØRNULF._
Det sagde han! Ha, ha, nu skjønner jeg; Gunnar har skikket sin søn bort,
Kåre ligger i ufred med ham--

_THOROLF._
Og nu roer han efter og dræber gutten!

_ØRNULF (rask besluttet_).
Afsted alle; det bytte vil vi strides om!

_THOROLF._
Hvad har du isinde?

_ØRNULF._
Lad mig om det; det skal blive mig, og ikke Kåre, som tager hævn!

_THOROLF._
Jeg går med dig!

_ØRNULF._
Nej, du følger Sigurd og din søster til Gunnars gård.

_THOROLF._
Sigurd? Er han her i landet?

_ØRNULF._
Der ser du hans hærskibe; vi er forligte;--du følger ham.

_THOROLF._
Til dine uvenner?

_ØRNULF._
Gå du kun til gildet. Nu skal Hjørdis lære gamle Ørnulf at kende! Men
hør, Thorolf, for ingen nævner du det, jeg nu har isinde; hører du, for
ingen!

_THOROLF._
Det lover jeg.

_ØRNULF (tager hans hånd og ser kærligt på ham)._
Farvel da, min vakkre gut; te dig høvisk i gildehuset, så jeg har hæder
af dig. Unødig tale skal du ikke føre; men det du mæler, skal være hvast
som en sværdsæg. Vær vennesæl sålænge godt vises dig; men ægges du, da
skal du ikke tie dertil. Drik ikke mere end du kan bære; men vis heller
ikke hornet fra dig, når det bydes med måde, på det at du ikke skal
holdes for en kvinde--karl.

_THOROLF._
Nej, vær du tryg!

_ØRNULF._
Så gå nu til gildet i Gunnars gård. Jeg kommer også til gilde, og det på
den vis, som mindst ventes, _(muntert til de andre.)_ Afsted, ulvunger;
slib jeres tænder,--nu skal I få blod at drikke!

_(Han går med de ældre sønner til højre i baggrunden)._

_(Sigurd og Dagny kommer i prægtige gildeklæder fra stranden, fulgte af
to mænd, der bærer en kiste; mændene går straks tilbage igen.)_

_THOROLF (ser efter faderen)._
Nu farer de alle ud for at slåes, og jeg må ikke gå med; det er tungt at
være den yngste i ætten.--Dagny, hil og sæl dig, søster min!

_DAGNY._
Thorolf! Alle gode vætter,--du er jo bleven voksen!

_THOROLF._
Nu ja, i fem år skulde jeg vel mene--

_DAGNY._
Ja ja, du siger sandt.

_SIGURD (rækker ham hånden)._
I dig får Ørnulf en rask svend, hvis jeg ikke fejler.

_THOROLF._
Vilde han bare prøve mig, så--

_DAGNY (smilende)._
Men han sparer dig mere end du har sind til; jeg mindes nok, han har dig
fast altfor kær.

_SIGURD._
Hvor gik han hen?

_THOROLF._
Ned til skibet;--afsted nu, han kommer siden!

_SIGURD._
Jeg venter på mine mænd, de bringer varer op og fæster skibene.

_THOROLF._
Der må jeg hjælpe til! _(går ned til søen.)_

_SIGURD (efter en kort betænkning)._
Dagny, min hustru, nu er vi i enrum; jeg har ting at sige dig, som ikke
længer må dølges.

_DAGNY (forundret)._
Hvad mener du?

_SIGURD._
Farlig tør den blive, denne færd til Gunnars gård.

_DAGNY._
Farlig? Tænker du at Gunnar--?

_SIGURD._
Gunnar er bold og brav; nej, nej,--men bedre var det, ifald jeg havde
faret herfra uden at gæste ham.

_DAGNY._
Du gør mig ræd! Sigurd, hvad er det?

_SIGURD._
Svar mig først på et. Den guldring, som jeg engang gav dig, hvor har du
den?

_DAGNY (viser den frem)._
Her om armen; du bød mig bære den.

_SIGURD._
Kast den på havets bund, så dypt at den aldrig findes; thi den kan blive
mange mænds bane!

_DAGNY._
Ringen!

_SIGURD (dæmpet)._
Den kveld, da kvinderanet gik for sig hos din fader,--du mindes vel--

_DAGNY._
Om jeg mindes!

_SIGURD._
Det er om _det_ jeg vil tale.

_DAGNY (spændt)._
Hvad er det; sig frem!

_SIGURD._
Du ved der havde været gilde; tidligt gik du til sovestuen; men Hjørdis
blev siddende ved drikkebordet mellem mændene. Flittigt gik hornet
rundt, og allehånde stærke løfter blev svorne. Jeg svor at føre en fager
mø fra Island når jeg rejste; Gunnar svor det samme som jeg og gav
drikken til Hjørdis. Da tog hun ved hornet, stod op og gjorde det løfte,
at ingen kæmpe skulde eje hende til viv, undtagen den, som gik til
hendes bur, dræbte hvidbjørnen, som der stod bunden ved døren, og bar
hende bort på sine arme.

_DAGNY._
Ja ja, det ved jeg!

_SIGURD._
Men alle mente de, at det var ugørligt; thi bjørnen var det vildeste
udyr; ingen uden Hjørdis kunde komme den nær, og den havde tyve mænds
styrke.

_DAGNY._
Men Gunnar fældte den dog, og blev navnkundig over alle lande for den
dåd.

_SIGURD (dæmpet)._
Det blev han,--men--_jeg_ øved dåden!

_DAGNY (med et udråb)._
Du!

_SIGURD._
Da mændene gik fra gildestuen, bad Gunnar mig følge med til enetale i
soverummet. Da sagde han: "Hjørdis er mig kærere, end alle kvinder; jeg
kan ikke leve uden hende". Jeg svared ham: "Så gå til hendes bur; du ved
de vilkår hun har sat". Men han sagde: "Kvindekær mand skatter livet
højt; uvist blev udfaldet, om jeg gik mod bjørnen, og jeg ræddes for at
lade livet nu; thi så mistede jeg Hjørdis med". Længe talte vi sammen,
og enden blev, at Gunnar gjorde sit skib rede, men jeg drog mit sværd,
tog Gunnars hærklæder på og gik til buret.

_DAGNY (med stolt glæde)._
Og du--du blev bjørnens bane!

_SIGURD._
Det blev jeg. I buret var mørkt, som under ravnens vinger; Hjørdis mente
det var Gunnar, som sad hos hende,--hed var hun af mjøden,--hun drog en
ring af sin arm og gav mig;--det er _den_, du nu bærer.

_DAGNY (nølende)._
Og du blev natten over i buret hos Hjørdis?

_SIGURD._
Mit sværd lå draget mellem os. _(kort ophold.)_ Før dagen gryde, bar jeg
Hjørdis til Gunnars skib; vor list mærked hun ikke, og han sejled bort
med hende. Derpå gik jeg til din sovestue og fandt dig der blandt dine
kvinder;--nu, hvad siden fulgte, det ved du; jeg for fra Island med en
fager mø, som jeg havde svoret, og du har siden trofast fulgt mig hvor
jeg stævned hen.

_DAGNY (i bevægelse)._
Bolde husbond! Du øved hin stordåd;--o, det burde jeg tænkt; ingen, uden
du, var dertil istand! Hjørdis, denne stolte og ypperlige kvinde, kunde
du vundet, og kåred dog mig! Tifold kærere måtte du være mig nu, ifald
du ikke alt var mig det kæreste i verden!

_SIGURD._
Dagny, min gode hustru, nu ved du alt--hvad som trænges. Jeg måtte vare
dig; thi ringen,--lad den aldrig komme Hjørdis for øje! Vil du gøre mig
til vilje, så kast den ud--dybt på havbunden!

_DAGNY._
Nej, Sigurd, dertil er den mig for kær; den er jo en skænk fra dig! Men
vær du tryg, jeg skal dølge den for alles øjne, og aldrig skal jeg røbe,
hvad du her har sagt mig.

_(Thorolf kommer fra skibene med Sigurds mænd)_.

_THOROLF_. Alt er rede til gildefærden!

_DAGNY._
Kom da, Sigurd,--du ædle, djærve kæmpe!

_SIGURD._
Rolig, Dagny,--rolig! I _din_ makt står det nu, om færden skal
endes med fred eller mandefald! _(raskt til de øvrige.)_Afsted alle til
gildet i Gunnars gård!

_(går med Dagny til højre; de andre følger efter.)_


       *       *       *       *       *


ANDEN HANDLING.




_(Gildestuen hos Gunnar herse. Udgangsdøren er i baggrunden; mindre døre
på sidevæggene. I forgrunden til venstre det store højsæde, ligeover for
dette, til højre, det mindre. Midt på gulvet brænder en stokild på en
muret grue. I baggrunden på begge sider af døren er forhøjninger for
husets kvinder. Fra begge højsæter langs stuevæggene op mod baggrunden
strækker sig to lange borde med bænke om. Det er mørkt udenfor;
stokilden oplyser stuen.)

(Hjørdis og Dagny kommer ind fra højre.)_

_DAGNY._
Nej, Hjørdis, jeg skønner mig ikke på dig; nu har du vist mig om i
gården; jeg ved ikke den ting det skorter dig på, og alt det du ejer er
skønt og ypperligt;--hvor kan du så klage?

_HJØRDIS._
Hm, sæt en ørn i bur og den vil bide i stængerne, enten de så er af jern
eller guld.

_DAGNY._
I en ting er du dog rigere end jeg; du har Egil, din lille gut.

_HJØRDIS._
Bedre ingen afkom, end en, der er uhæderlig født.

_DAGNY._
Uhæderlig?

_HJØRDIS._
Mindes du ikke, hvad din fader sagde? Egil er en frillesøn; så var hans
ord.

_DAGNY._
Et ord i vrede,--hvor vil du agte på det!

_HJØRDIS._
Jo, jo, Ørnulf havde ret; Egil er veg; det kendes på ham, at han er
ufrels født.

_DAGNY._
Hjørdis, hvor kan du--!

_HJØRDIS (uden at agte på hende)._
Således mægter da skændselen at suge sig ind i blodet, ligesom edderen
efter et ormebid. Der er andet malm i fribårne heltesønner; jeg har hørt
om en dronning, som tog sin søn og syde ham kjortelen fast i kødet, uden
at han blinked med øjnene derved, _(med et ondskabsfuldt udtryk.)_
Dagny, det vil jeg prøve med Egil!

_DAGNY (oprørt)._
Hjørdis, Hjørdis!

_HJØRDIS (leende)._
Ha, ha, ha! Tænker du det var mit alvor? _(forandrer tonen.)_ Men du må
nu tro mig eller ikke, så kommer der stundom over mig en--en fristende
lyst til slige gerninger; det må vel ligge i ætten,--thi jeg er jo af
jøtunslægt, siges der.--Nå, sæt dig, Dagny; vidt har du faret om i de
fem lange år;--sig mig,--i kongsgårdene var du vel mangengang til gæst?

_DAGNY._
Det var jeg,--fornemmelig hos Ædhelstan i England.

_HJØRDIS._
Og var højt hædret overalt; sad på de ypperste sæder ved bordet?

_DAGNY._
Det kan du vide. Som Sigurds hustru--

_HJØRDIS._
Ja, javist,--en berømmelig mand er Sigurd--skønt Gunnar står over ham.

_DAGNY._
Gunnar?

_HJØRDIS._
_En_ dåd øved Gunnar, medens Sigurd ikke turde prøve derpå;--nå,
lad det være;--men sig mig, når Sigurd for i viking og du var med,--når
du hørte sværdene suse i den hvasse leg, når blodet damped rødt på
skibsdækket,--kom der så ikke over dig en utæmmelig lyst efter at
strides blandt mændene; klædte du dig så ikke i hærklæder og tog våben i
hånd?

_DAGNY._

Aldrig! Hvad tænker du på? Jeg, en kvinde?

_HJØRDIS._
En kvinde, en kvinde,--hm, der er ingen, som ved hvad en kvinde er
istand til!--Nu, en ting kan du dog sige mig, Dagny; thi det må du
sikkert vide: Når en mand favner den kvinde, han har kær,--er det sandt,
at da brænder hendes blod, hendes bryst banker,--svimler hun i sælsom
fryd derved?

_DAGNY (rødmende)._
Hjørdis, hvor kan du--!

_HJØRDIS._
Nu da, sig mig--!

_DAGNY._
Det tænker jeg forvist du har fornummet.

_HJØRDIS._
Ja, en gang, kun en eneste; det var hin nat, da Gunnar sad hos mig i
buret; han krysted mig i favn så brynjen brast, og da, da--!

_DAGNY (udbrydende)._
Hvad! Sigurd--!

_HJØRDIS._
Sigurd? Hvo taler om Sigurd? Jeg nævnte Gunnar,--hin nat, da
kvinderanet--

_DAGNY (fatter sig)._
Ja ja, jeg mindes,--jeg ved vel--

_HJØRDIS._
Det var den eneste gang; aldrig, aldrig siden! Jeg tænkte, at jeg var
slagen med trolddom; thi at Gunnar så kunde favne en kvinde,
det--_(standser og ser på Dagny.)_ Er du syg? Mig tykkes, du blir bleg
og rød!

_DAGNY._
Visst ikke, visst ikke!

_HJØRDIS (uden at agte på hende)._
Nej, i lystig ledingsfærd skulde jeg gået; det havde været bedre for
mig, og--kan hænde for os alle. Det havde været et liv, fuldt og rigt!
Undres du ikke, Dagny, ved at finde mig levende her? Ræddes du ikke ved
at være i enrum med mig i stuen, nu da det er mørkt? Får du ikke de
tanker, at jeg må være død i den lange tid, og at det er en genganger,
som her står hos dig?

_DAGNY (uhyggeligt tilmode)._
Kom--lad os gå--til de andre!

_HJØRDIS (tager hende i armen)._
Nej bliv! Skønner du det, Dagny, at et menneske kan leve efter at have
siddet her i fem nætter?

_DAGNY._
Fem nætter?

_HJØRDIS._
Her nordpå er hver nat en vinter lang. _(raskt med forandret udtryk)_.
Tro ellers ikke andet, end at her er vakkert nok! Du skal se syner her,
som du aldrig har set i Englands kongsgårde; vi vil være sammen som
søstre den tid du gæster mig; ned til havet skal vi gå, når uvejret ret
begynder igen; du skal se bølgerne flyve mod land som vilde, hvidmankede
heste,--og så hvalerne langt derude! De går mod hinanden, som kæmper i
stål og plade! Ha, hvilken lyst at sidde som heksekvinde på hvalens ryg,
at ride foran snekken, vække uvejr og lokke mændene i dybet ved fagre
galdrekvad!

_DAGNY._
O fy, Hjørdis, hvor kan du tale så!

_HJØRDIS._
Kan du kvæde galder, Dagny?

_DAGNY (med afsky)._
Jeg!

_HJØRDIS._
Ja, jeg tænkte det; hvormed lokked du da Sigurd?

_DAGNY._
Skændigt taler du mig til; jeg vil gå!

_HJØRDIS (holder hende tilbage)._
Fordi jeg skæmter! Nej, hør kun videre! Tænk dig, Dagny, at sidde om
kvælden her ved lugen og høre på draugen, der græder i bådhuset; at
sidde og vente og lytte på de døde mænds hjemfærd; thi her nordpå, her
må de forbi. Det er de djærve mænd, der faldt i strid, de stærke
kvinder, der ikke fristed livet tamt, som du og jeg; i storm og uvejr
suser de gennem luften på sorte heste, med ringlende bjælder! _(slår
armene om hende og trykker hende vildt op til sig.)_ Ha, tænk dig,
Dagny, at fare den sidste færd på så god en ganger!

_DAGNY (idet hun river sig løs)._
Hjørdis, Hjørdis! Slip! Jeg vil ikke
høre på dig!

_HJØRDIS (leende)._
Veg er du af sind og let at skræmme!

_(Gunnar kommer fra baggrunden med Sigurd og Thorolf.)_

_GUNNAR._
Ja forsandt, nu er mine kår de bedste jeg ved; dig, Sigurd, min ærlige
bolde broder har jeg fundet igen, fuldt så trofast som før; jeg har
Ørnulfs ætling under mit tag, og gubben selv følger snart efter, ej så?

_THOROLF._
Det loved han.

_GUNNAR._
Så fattes mig kun, at liden Egil sad hjemme.

_THOROLF._
Du har nok gutten kær; thi du nævner ham så tidt.

_GUNNAR._
Det har jeg; han er jo den eneste; og fager og vennesæl vil han blive.

_HJØRDIS._
Men ingen kæmpe.

_GUNNAR._
Nu, nu,--det skal du ikke sige.

_SIGURD._
Men at du skikked ham fra dig--

_GUNNAR._
Gid jeg ikke havde gjort det! _(halvt sagte.)_ Men, Sigurd, det ved du
nok: umandigt handler stundom den, der har en kær over alle ting
_(højt.)_ Få mænd havde jeg på gården, og ingen af os kunde være tryg på
livet, da det rygtedes, at Ørnulf lagde til landet med hærskib.

_HJØRDIS._
En ting ved jeg, som bør frelses først, livet siden.

_THOROLF._
Og det er?

_HJØRDIS._
Hæder og rygte blandt mænd.

_GUNNAR._
Hjørdis!

_SIGURD._
Ej skal det siges Gunnar på, at han har forspildt sin hæder ved denne
gerning.

_GUNNAR (strengt)._
Det lykkes ingen at ægge mig mod Ørnulfs frænder!

_HJØRDIS (smilende)._
Hm, sig mig, Sigurd,--kan dit skib sejle med al slags vind?

_SIGURD._
Ja, når det styres med kløgt.

_HJØRDIS._
Godt, jeg vil også styre mit skib med kløgt, og skal vel komme did, jeg
ønsker, _(går op i stuen)_.

_DAGNY (sagte og urolig)._
Sigurd, lad os fare herfra--endnu ikvæld!

_SIGURD._
Nu er det for sent; det var dig selv, som--

_DAGNY._
Dengang havde jeg Hjørdis kær; men nu--; jeg har hørt ord af hende, som
jeg ræddes ved at tænke på.

_(Sigurds mænd samt andre gæster, mænd og kvinder, huskarle og terner
fra baggrunden.)_

_GUNNAR (efter en kort pause, der udfyldes med gensidige hilsninger o.s.v.)._
Nu til drikkebordet! Min fornemste gæst, Ørnulf fra Fjordene, kommer
siden; det har Thorolf tilsagt mig.

_HJØRDIS (til husfolkene)._
Lad øl og mjød bæres om, så løses tungen og sindet gøres lystigt.

_(Gunnar fører Sigurd til højsædet til højre. Dagny sætter sig ved
Sigurds højre side, Hjørdis ligeover for ham på den anden side af samme
bord. Thorolf anvises plads på samme måde ved det andet bord og sidder
altså lige for Gunnar, der sætter sig i det store højsæde. De øvrige
tager plads opad mod baggrunden.)_

_HJØRDIS (efter et ophold, hvori man drikker sammen og tales sagte ved
over bordet)_.
Sjelden hændes, at så mange djærve mænd sidder sammen, som nu ikvæld i
stuen her. Godt vilde det derfor sømme sig at øve den gamle morskab: Lad
hver mand nævne sine bedrifter, så må alle dømme sig imellem, hvo der er
den ypperste.

_GUNNAR._
Den skik er ej god i drikkelag; tidt voldes ufred derved.

_HJØRDIS._
Ikke tænkte jeg, at Gunnar herse var ræd.

_SIGURD._
Det tænker forvist ingen; men sent blev vi færdige, skulde vi nævne vore
bedrifter, så mange vi her er. Fortæl os heller, Gunnar, om din
Bjarmelandsrejse; det er fuldgod bedrift at fare så langt nord, og gerne
hører vi på dig.

_HJØRDIS._
Bjarmelandsrejse er farmands værk og lidet sømmelig at nævne mellem
kæmper. Nej, begynd du, Sigurd! Hvis jeg ikke skal tænke at du nødig
hører min husbond prises, så begynd! Sig frem; nævn den dåd du har øvet,
og som du højest skatter.

_SIGURD._
Nu, siden du tvinger mig, får det vel så være. Det er da at nævne, at
jeg lå i viking under Orknø; der kom fiender imod os, men vi ryddet
skibene, og jeg stred alene med de otte mænd.

_HJØRDIS._
God var den dåd; men var du fuldt rustet?

_SIGURD._
Fuldt rustet, med økse, spyd og skjold.

_HJØRDIS._
God var dåden endda. Nu må du, min husbond, nævne, hvad der
tykkes dig hæderligst af dine bedrifter.

_GUNNAR (uvillig)._
Jeg vog to bersærker, som havde røvet et handelsskib; derpå sendte jeg
de fangne farmænd hjem og gav dem skibet fri uden løsepenge. Kongen i
England tyktes godt om den bedrift, sagde, jeg havde handlet hæderligt,
og gav mig tak og gode gaver derfor.

_HJØRDIS._
Forsandt, Gunnar, bedre bedrift kunde du dog nævne.

_GUNNAR (hæftigt)._
Jeg roser mig ikke af anden bedrift! Siden jeg sidst for fra Island, har
jeg levet i fred og drevet farmandsfærd. Der skal ikke nævnes mere
heroin!

_HJØRDIS._
Ifald du selv dølger din hæder, så skal din hustru tale.

_GUNNAR._
Hjørdis, ti--jeg byder dig!

_HJØRDIS._
Sigurd stred mod otte mænd og var fuldt rustet; Gunnar gik til mit bur
ved mørk nat, fældte bjørnen, som havde tyve mænds styrke, og bar dog
kun et kort sakssværd i hånden.

_GUNNAR (i stærkt oprør.)_
Kvinde, ikke et ord mere!

_DAGNY (sagte)._
Sigurd, vil du tåle--!

_SIGURD (ligeså)._
Vær rolig!

_HJØRDIS (til de øvrige)._
Og nu, I gæve mænd,--hvo er djærvest, Sigurd eller Gunnar?

_GUNNAR._
Stille!

_HJØRDIS (med hævet stemme)._
Sig frem, det kræves med rette!

_EN GAMMEL MAND (blandt gæsterne)._
Skal sandhed siges, så er Gunnars dåd ypperligere end alt, hvad mænd har
øvet; Gunnar er den djærveste helt, og dernæst Sigurd.

_GUNNAR (med et blik over bordet)._
Ha, Sigurd, Sigurd, ifald du vidste--!

_DAGNY (sagte)._
Det er formeget--selv for en ven!

_SIGURD._
Ti, min hustru! _(højt til de øvrige)_. Ja, visselig er Gunnar den
hæderligste af alle mænd; og det vilde jeg holde ham for til min sidste
dag, om han så aldrig havde øvet hin dåd; thi den agter jeg mindre højt
end I.

_HJØRDIS._
Der taler misundelsen af dig, Sigurd viking!

_SIGURD (smilende)._
Storlig fejler du nu! _(venligt til Gunnar, idet han drikker ham til
over bordet.)_ Hil dig, ædle Gunnar; fast skal vort venskab stå, hvo der
end prøver på at bryde det.

_HJØRDIS._
Det prøver ingen, såvidt jeg ved.

_SIGURD._
Sig ikke det; næsten kunde jeg fristes til at tro, du bød os hid til
drikkegilde for at vække ufred.

_HJØRDIS._
Det ligner dig Sigurd; nu er du vred fordi du ikke må gælde for den
ypperste mand i laget!

_SIGURD._
Altid har jeg agtet Gunnar højere end mig selv.

_HJØRDIS._
Nu ja,--bagefter Gunnar er jo også en god plads, og--_(med et sideblik
til Thorolf)_ havde Ørnulf været her, så kunde han fåt det tredje sæde.

_THOROLF._
Da kom Jøkul, din fader, til at bænkes langt nede; thi han måtte dog
bukke under for Ørnulf.

_(Det følgende ordskifte føres fra begge sider under stigende, men dog
undertrykt ophidselse.)_

_HJØRDIS._
Det skal du ikke sige! Ørnulf er jo skald, og der mumles om at han har
prist sig selv for større bedrifter, end han har øvet.

_THOROLF._
Da ve den, der mumler om sligt, så højt at det kommer for mine øren!

_HJØRDIS (med et tirrende smil)._
Vilde du hævne det?

_THOROLF._
Ja, så det langvejs skulde spørges!

_HJØRDIS._
Så vil jeg tømme et horn på, at du først må få skæg på hagen.

_THOROLF._
Selv skægløs karl er for god til at mundhugges med kvinder.

_HJØRDIS._
Men for veg til at slås med mænd; det var derfor din fader lod dig ligge
i gruen hjemme på Island, medens dine brødre for i hærfærd.

_THOROLF._
Ilde var det, at han ikke holdt ligeså godt øje med dig; thi så havde du
ikke faret som hærtagen kvinde fra landet!

_GUNNAR OG SIGURD._
Thorolf!

_DAGNY (på samme tid)._
Min broder!

_HJØRDIS (sagte og bævende af forbitrelse)._
Ha, bi--bi kun!

_THOROLF (rækker Gunnar hånden)._
Vær ikke vred, Gunnar;--onde ord faldt mig på tungen; men din hustru
ægged mig!

_DAGNY (sagte og bedende)._
Fostersøster, såsandt du nogentid har havt mig kær, så væk ingen strid!

_HJØRDIS (leende)._
Ved drikkebordet må der skemt til, ifald lystigheden skal trives.

_GUNNAR (der har talt sagte med Thorolf)._
Du er en brav gut! _(rækker ham et sværd, som hænger ved højsædet.)_
Der, Thorolf, der har du en god gave. Brug den vel, og lad os være
venner.

_HJØRDIS._
Ikke skulde du give dine våben bort, Gunnar; thi så vil folk sige, at du
kun skiller dig ved de ting, du ikke selv har brug for!

_THOROLF (som imidlertid har undersøgt sværdet)._
Tak for gaven, Gunnar; i uhæderlig færd skal den aldrig svinges.

_HJØRDIS._
Skal du holde det løfte, så lån aldrig sværdet til dine brødre.

_GUNNAR._
Hjørdis!

_HJØRDIS (vedblivende)._
Men hæng det heller ikke på din faders stuevæg; thi der hænger det hos
uhæderlige mænds våben.

_THOROLF._
Sandt nok, Hjørdis,--din faders økse og skjold har hængt der i mange år.

_HJØRDIS (tvinger sig)._
At Ørnulf vog min fader,--den bedrift fører du altid i munden; men mæler
rygtet sandt, så er gerningen ikke så hæderlig, som du tænker.

_THOROLF._
Hvad rygte taler du om?

_HJØRDIS (smilende)._
Jeg tør ikke nævne det, thi du vilde blive vred derover.

_THOROLF._
Så ti,--det ser jeg helst. _(vender sig fra hende.)_

_HJØRDIS._
Nu, det kan jo også gerne siges. Er det sandt, Thorolf, at din fader sad
tre nætter i kvindestak hos gyvren i Smalserhorn og kogte sejd, før han
turde gå til holmgang med Jøkul?

_(Alle rejser sig; stærk bevægelse blandt gæsterne.)_

_GUNNAR, SIGURD OG DAGNY_. Hjørdis!

_THOROLF (i højeste forbitrelse)._
Så arg en løgn har du aldrig spurgt om Ørnulf fra Fjordene! Det har du
selv digtet; thi giftig, som du, må den være, der kan finde på sligt!
Den værste udåd, nogen mand kan øve, har du her påsagt min fader!
_(kaster sværdet fra sig.)_ _Der_, Gunnar, der har du gaven igen;
ingen skænk tager jeg med fra det hus, hvor min fader er forhånet!

_GUNNAR._
Thorolf, så hør dog!

_THOROLF._
Lad mig gå. Men se dig for skulde både du og Hjørdis; thi min fader har
i denne stund _den_ i sin vold, som er eder dyrest af alle!

_HJØRDIS (studsende)._
Din fader har--!

_GUNNAR (med et utråb)._
Hvad siger du!

_SIGURD (hæftigt)._
Hvor er Ørnulf?

_THOROLF (med hånlatter_).
Sørpå, med mine brødre!

_GUNNAR._
Sørpå!

_HJØRDIS (udbrydende)._
Gunnar! Ørnulf har dræbt Egil, vor søn!

_GUNNAR._
Dræbt! Egil dræbt! Da ve Ørnulf og al hans æt! Thorolf, sig frem;--er
det sandt;

_SIGURD._
Gunnar, Gunnar,--hør mig!

_GUNNAR._
Sig frem, ifald du agter dit liv!

_THOROLF._
Du skræmmer mig ikke! Vent til min fader kommer; nidstang skal han rejse
mod Gunnars gård! Men du, Hjørdis,--glæd dig imens ved de ord jeg hørte
idag: "Før det kvældes skal Gunnar herse og hans hustru ikke have nogen
afkom at rose sig af"! _(går ud i baggrunden.)_

_GUNNAR (i dybeste smerte.)_
Dræbt,--dræbt! Min liden Egil dræbt!

_HJØRDIS (vildt)._
Og du--du lader ham gå! Lader Egil, din ætling, ligge uhævnet! Hvermands
niding skal du være ifald--!

_GUNNAR (som ude af sig selv)._
Et sværd,--en økse! Det er det sidste bud han bringer! _(griber en økse
fra en af de omstående og iler ud.)_

_SIGURD (vil følge efter_).
Gunnar, styr dig!

_HJØRDIS (holder ham tilbage)._
Bliv, bliv! Mændene vil skille dem; jeg kender Gunnar! _(Et udråb høres
fra mængden, der er stimlet sammen ved udgangen.)_

_SIGURD OG DAGNY._
Hvad er det?

_EN STEMME BLANDT MÆNGDEN._
Thorolf faldt!

_SIGURD._
Thorolf! Ha, slip!

_DAGNY._
Min broder! O, min broder!

_(Sigurd vil ile ud; idetsamme skilles mængden ad, Gunnar træder ind, og
kaster øksen fra sig ved døren.)_

_GUNNAR._
Nu er det gjort. Egil er hævnet!

_SIGURD._
Vel dig, ifald du ikke har været for rap på hånden.

_GUNNAR._
Kan hænde, kan hænde; men Egil, Egil, min fagre gut!

_HJØRDIS._
Væbne os må vi nu og søge hjælp hos vore venner; thi Thorolf har mange
eftermålsmænd.

_GUNNAR (mørkt)._
Selv vil han blive sin værste hævner; han vil stå mig
for sindet nat og dag.

_HJØRDIS._
Thorolf fik sin løn. For frænders færd må frænder lide.

_GUNNAR._
Vel sandt; men det ved jeg, at jeg var gladere i hu før drabet.

_HJØRDIS._
Blodnatten er altid den værste;--når den er over, så går det nok. Ved
skændig list har Ørnulf fremmet sin hævn; i åben strid vilde han ikke gå
mod os, lod som han var forligeligt sindet, og falder så over vort
værgeløse barn! Ha, jeg så mere grant end I; jeg tænkte nok, at Ørnulf
var ond og underfundig; vel havde jeg årsag til at ægge dig mod ham og
al hans falske æt.

_GUNNAR (ophidset)._
Det havde du! Ringe er min hævn at regne mod Ørnulfs udåd. Han misted
Thorolf, men har dog sex sønner igen, og jeg ingen--ingen!

_EN HUSKARL (ilsomt fra baggrunden)._
Ørnulf fra Fjordene kommer!

_GUNNAR._
Ørnulf!

_HJØRDIS OG FLERE MÆND._
Til våben! Til våben!

_DAGNY (på samme tid)._
Min fader!

_SIGURD (som greben af en anelse)._
Ørnulf--! Ha, Gunnar, Gunnar!

_GUNNAR (drager sværdet)._
Op alle mænd! Hævn over Egils bane!

_(Ørnulf kommer ind med Egil på armen.)_

_GUNNAR (med et skrig)._
Egil!

_ØRNULF._
Her har I liden Egil igen!

_ALLE (mellem hverandre)._
Egil! Egil lever!

_GUNNAR (lader sværdet falde)._
Ve mig; hvad har jeg gjort!

_DAGNY._
O, Thorolf, min broder!

_SIGURD._
Jeg tænkte det nok;

_ØRNULF (sætter Egil ned)._
_Der_, Gunnar, har du din vakkre gut!

_EGIL._
Fader! Gamle Ørnulf vilde ikke gøre mig ondt, som du sagde da jeg
rejste!

_ØRNULF (til Hjørdis)._
Nu har jeg givet bod for din fader; nu tænker jeg nok vi kan forliges.

_HJØRDIS (med undertrykt bevægelse)._
Kan hænde!

_GUNNAR (ligesom opvågnende_).
Er det en hæslig drøm, der forvilder mig! Du--du bringer Egil hjem!

_ØRNULF._
Som du ser; men det må du vide, at han har været døden nær.

_GUNNAR._
Det ved jeg.

_ØRNULF_
Og glædes ikke mere over at han kommer?

_GUNNAR._
Var han kommen tidligere, så skulde jeg glædet mig mere derover. Men sig
mig alt,--hvad der er hændt!

_ØRNULF._
Det er snart sagt. Kåre bonde lagde onde råd op mod eder; med andre
ugerningsmænd for han sørpå efter Egil.

_GUNNAR._
Kåre! _(sagte)_. Ha, nu skønner jeg Thorolfs ord!

_ØRNULF._
Hans færd kom mig for øre; slig udåd måtte aldrig øves. Bod for Jøkul
vilde jeg ikike give, og gerne, Gunnar, havde jeg fældet dig i holmgang,
ifald så skulde være,--men din æt måtte jeg dog frede om; med mine
sønner for jeg da efter Kåre.

_SIGURD (sagte)._
En usalig dåd er her øvet!

_ØRNULF._
Da jeg kom til, lå Egils følgesvende bundne, din søn var alt i dine
uvenners magt, og længe skulde de ikke have sparet ham. Hed blev kampen
da! Hvassere sværdhug har jeg sjeldent skiftet; Kåre og to mænd flygted
op på landet; de andre sover trygt og vil være tunge at vække.

_GUNNAR (i stærk spænding_).
Men du--du Ørnulf--?

_ØRNULF (mørk)._
Sex sønner fulgte mig i striden.

_GUNNAR (åndeløs)._
Men hjemad?

_ØRNULF._
Ingen.

_GUNNAR (forfærdet)._
Ingen! _(sagte)_. Og Thorolf, Thorolf!

_(Dyb bevægelse blandt mængden. Hjørdis synes at kæmpe en stærk indre
kamp; Dagny græder stille ved højsædet til højre. Sigurd står smerteligt
bevæget hos hende.)_

_ØRNULF (efter et kort ophold.)_
Tungt er det at stå som en frodig gran, og så at kvistes af i et eneste
uvejr. Dog, mand skal leve efter mand;--ræk mig et horn; jeg vil drikke
mine sønners minde. _(En af Sigurds mænd bringer et horn.)_ Hil eder der
I nu rider, mine djærve sønner! Kobberportene skal ikke slå i på eders
hæle, thi I kommer itil hallen med mange mænds følge! _(drikker og giver
hornet fra sig.)_ Og nu hjem til Island; Ørnulfs heltefærd er forbi; det
gamle træ har kun _en_ grøn gren igen, og den må fredes om. Hvor er
Thorolf?

_EGIL (til sin fader.)_
Ja vis mig Thorolf! Ørnulf har sagt, han skal skære et skib til mig med
mange, mange hærmænd i stavnen.

_ØRNULF._
Prise må jeg alle gode vætter at ikke Thorolf fulgte med; thi hvis også
han,--nej, så stærk jeg end er,--det havde faldet mig for tungt at
bære. Men hvi kommer han ikke? Altid var han den første til at møde sin
fader; thi det tyktes os begge, som vi ikke kunde leve hinanden en dag
foruden.

_GUNNAR._
Ørnulf, Ørnulf!

_ØRNULF (med stigende uro.)_
Tause står I alle i stuen, det ser jeg nu;--hvad fattes,--hvor er
Thorolf?

_DAGNY._
Sigurd, Sigurd,--det blir ham det tungeste!

_GUNNAR (kæmpende med sig selv.)_
Gubbe!--Nej--og dog, det kan jo ikke dølges--

_ØRNULF (hæftigt)._
Min søn! Hvor er han?

_GUNNAR._
Thorolf er dræpt!

_ØRNULF._
Dræbt! Thorolf? Thorolf? Ha, du lyver!

_GUNNAR._
Jeg gav mit varmeste hjerteblod for at vide ham ilive!

_HJØRDIS (til Ørnulf.)_
Selv er Thorolf skyld i det som hændte; med mørke taler gav han
tilkjende, at du var falden over Egil og havde dræbt ham;--halvt i ufred
skiltes vi sidst fra hverandre; du har før voldt mandefald i min
æt;--og, foruden det,--som en kådmundet svend sad Thorolf ved gildet;
han æggedes ved skemt, og gav mange onde ord fra sig;--først da var det
at Gunnar harmedes; først da bar han våben på din søn; vel skulde jeg
mene, han havde skellig årsag til den gerning.

_ØRNULF (rolig)._
Det kendes på dig at du er en kvinde; thi du bruger mange ord. Hvortil
det? Er Thorolf dræbt, så er hans saga ude.

_EGIL._
Når Thorolf er dræbt, så får jeg ingen hærmænd.

_ØRNULF._
Nej, Egil,--nu har vi mistet vore hærmænd, både du og jeg. _(til
Hjørdis_.) Din fader kvad:

  "Jøkuls æt skal Jøkuls bane
  volde ve på alle veje".

Godt har du nu sørget for, at hans ord kan sandes. _(tier lidtog vender
sig til en af mændene.)_ Hvor fik han banehugget?

_MANDEN._
Tvers over panden.

_ØRNULF (tilfreds)._
Hm; det er hæderligt sted; så har han ikke vendt ryggen til. Men faldt
han mod siden, eller ind mod Gunnars fødder?

_MANDEN._
Halvvejs mod siden og halvvejs mod Gunnar.

_ØRNULF._
Det spår kun halv hævn; ja, ja,--vi skal se!

_GUNNAR (nærmer sig.)_
Ørnulf, vel ved jeg, at ikke alt mit gods kan veje tabet op; men kræv af
mig hvad du vil--

_ØRNULF (strængt, afbrydende.)_
Giv mig Thorolfs lig, og lad mig gå! Hvor ligger han?

_GUNNAR (peger taus mod baggrunden.)_

_ØRNULF (gør et par skridt, men vender sig og siger tordnende til
Sigurd, Dagny og flere, der deltagende vil følge ham):_
Bliv! Tænker I at Ørnulf skal følges af sørgehuset, som en klynkende
kvinde! Bliv, siger jeg!--Vel årker jeg Thorolf alene, _(med rolig
kraft.)_ Sønneløs går jeg; men ingen skal sige at han så mig bøjet!
_(han går langsomt ud.)_

_HJØRDIS (med tvungen latter.)_
Ja, lad ham gå, som han vil; mandstærke trænger vi ikke til at være, om
han kommer med ufred igen! Nu, Dagny,--nu tænker jeg det er sidste gang
din fader stævner fra Island i sligt ærind!

_SIGURD (oprørt)._
O, skændigt!

_DAGNY (ligeså)._
Forhåne ham kan du! Forhåne ham--efter det, som her er øvet!

_HJØRDIS._
Er gerningen gjort, så skal den også prises! Had og hævn svor jeg Ørnulf
imorges;--Jøkuls drab kunde jeg glemme, alt andet,--kun ikke at han
skændet mine kår. Frilleviv kaldte han mig; _er_ det så, da har jeg
ingen skam deraf; thi Gunnar er nu mægtigere end din fader; han er
ypperligere og mere navnkundig end Sigurd, din egen husbond!

_DAGNY (i stærkt oprør.)_
Der fejler du, Hjørdis,--og ret nu skal alle vide, at du lever under ræd
mands tag!

_SIGURD (hæftigt.)_
Dagny, hvad vil du!

_GUNNAR._
Ræd!

_HJØRDIS (med hånlatter.)_
Vidløst taler du der!

_DAGNY._
Fordølges skal det ikke mere; jeg taug indtil du håned min fader og mine
faldne brødre; jeg taug mens Ørnulf var inde; thi han skulde ikke høre
at Thorolf faldt for en nidings hånd; men nu;--pris aldrig Gunnar for
hin dåd på Island; thi Gunnar er ræd! Sværdet, som lå draget mellem dig
og ransmanden, det hænger ved min husbonds side,--og ringen, som du drog
af din arm, den gav du til Sigurd, _(drager den af og holder den højt
ivejret)_ her er den!

_HJØRDIS (vildt)._
Sigurd!

_MÆNGDEN._
Sigurd! Sigurd øved dåden!

_HJØRDIS (skælvende af sindsbevægelse.)_
Han, han!--Gunnar, er det sandt!

_GUNNAR (med ædel ro.)_
Sandt er alt; kun ikke at jeg er ræd;--jeg er hverken ræd eller niding.

_SIGURD (bevæget)._
Det er du ikke, Gunnar! Det har du aldrig været! _(til de øvrige)_.
Afsted, mine mænd! Afsted herfra!

_DAGNY (ved udgangen til Hjørdis.)_
Hvem er _nu_ den ypperste mand i laget, _min_ husbond eller
_din_! _(hun går ud med Sigurd og hans følge.)_

_HJØRDIS (for sig selv.)_
Nu har jeg kun en gerning igen;--kun _en_ dåd at pønse på: Sigurd
eller jeg må dø!


       *       *       *       *       *


TREDJE HANDLING.




_(Stuen hos Gunnar herse. Det er dag.)_

_(Hjørdis sidder på bænken lige for det mindre højsæde beskæftiget med
at flette en buesnor; på bordet ligger en bue og nogle pile.)_

_HJØRDIS (idet hun strækker snoren.)_
Den er sejg og stærk; _(med et blik på pilene)_ kolven både skarp og
tung--_(lader hænderne synke ned i skødet)_ men hvor findes den ihånd
som--! _(hæftigt.)_ Forhånet, forhånet af ham,--af Sigurd! Jeg må hade
ham mere end andre, det mærker jeg godt; men mange dage skal ikke gå
med, før jeg har--_(grublende)_ Ja, men armen, som skal øve den dåd--?

_(Gunnar kommer taus og tankefuld fra baggrunden)._

_HJØRDIS (efter et kort ophold.)_
Hvor går det dig, min husbond?

_GUNNAR._
Ilde, Hjørdis; dette her fra igår, det vil ikke ret glide ned; det
ligger og tynger mig for hjertekulen.

_HJØRDIS._
Gør som jeg; tag dig til at virke noget.

_GUNNAR._
Det må jeg vel.

_(Pause; Gunnar går frem og tilbage, bliver opmærksom og nærmer sig
hende.)_

_GUNNAR._
Hvad gør du der?

_HJØRDIS (uden at se op.)_
Binder en buesnor; det ser du nok.

_GUNNAR._
En buesnor--af dit eget hår!

_HJØRDIS (smilende)._
Der avles stordåd med hver time nuomstunder; du vog min fosterbroder, og
jeg har bundet denne her siden daggry.

_GUNNAR._
Hjørdis, Hjørdis!

_HJØRDIS (ser op.)_
Hvad er det?

_GUNNAR._
Hvor var du inat?

_HJØRDIS._
Inat?

_GUNNAR._
Du var ikke i sovestuen.

_HJØRDIS._
Det vet du?

_GUNNAR._
Jeg kunde ikke sove; det voldte mig urolige drømme, dette--dette, som
hændte med Thorolf; det båres mig for, som han kom--nå ja, jeg vågned;
da hørtes det som en fager, forunderlig sang over huset; jeg stod op;
glytted på døren;--herinde, her sad du ved stokilden,--den brændte blå
og rød,--du skæftet piler og kvad galder over dem.

_HJØRDIS._
Den gerning var nyttig; thi hårdt er brystet, som skal rammes idag.

_GUNNAR._
Jeg skønner dig nok; du vil have Sigurd fældet.

_HJØRDIS._
Hm, kan hænde.

_GUNNAR._
Det sker dig aldrig til vilje. Med Sigurd holder jeg fred, så stærkt du
end ægger mig.

_HJØRDIS (smilende)._
Mener du det?

_GUNNAR._
Det ved jeg!

_HJØRDIS (rækker ham snoren)._
Sig mig, Gunnar,--kan du løse den knude der?

_GUNNAR (forsøger det)._
Nej, den er flettet for fast og kunstigt.

_HJØRDIS (reiser sig)._
Nornens spind er kunstigere flettet; det kan du end mindre løse!

_GUNNAR._
Krumme er de mægtiges veje;--dem kender hverken du eller jeg.

_HJØRDIS._
_Et_ ved jeg dog visst; at Sigurd vil volde usalige kår for os
begge. _(Pause; Gunnar står fordybet i sig selv_.)

_HJØRDIS (der i stilhed har holdt øje med ham)._
Hvad tænker du på?

_GUNNAR._
På en drøm, jeg nylig havde. Det kom mig for, at jeg havde øvet det
værk, du nu kræver; Sigurd lå slagen på marken; du stod hos og var såre
bleg. Da sagde jeg: "Er du nu glad, da det er gjort, som du vilde"? Men
du lo og svared: "Gladere skulde jeg være, ifald du, Gunnar, lå der i
Sigurds sted."

_HJØRDIS (med tvungen latter)._
Ilde må du kende mig, når slig uvittig drøm kan være dig hinderlig!

_GUNNAR._
Hm!--Sig mig, Hjørdis, hvad tykkes dig om stuen her?

_HJØRDIS._
Skal jeg sige sandt, Gunnar,--så tykkes det mig stundom for trangt
herinde.

_GUNNAR._
Ja ja, det har jeg tænkt; vi er en formange.

_HJØRDIS._
Kan hænde to.

_GUNNAR (der ikke hørte hendes ytring)._
Men det skal bødes på.

_HJØRDIS (ser spørgende på ham)._
Bødes på? Du er da tilsinds at--?

_GUNNAR._
At ruste mine hærskibe og fare fra landet; jeg vil vinde den hæder igen,
som jeg nu har mistet, fordi du var mig kærere end alle ting.

_HJØRDIS (tankefuld)._
Du farer fra landet? Ja, ja, det tør vel være bedst for os begge.

_GUNNAR._
Alt fra den dag, vi stævned fra Island, så jeg nok, at det ikke vilde gå
godt med os. Dit sind er stolt og stærkt; der er de tider, da jeg fast
ræddes for dig; men, sælsomt,--derved er det mest at jeg har dig så kær;
der står en koglende skræk af dig,--det bæres mig for, at du kunde lokke
mig til udåd, og at det vilde tykkes mig vel gjort, alt det du kræved.
_(med stille hovedrysten.)_ Ugrundeligt er nornens råd; Sigurd skulde
blevet din husbond.

_HJØRDIS (udbrydende)._
Sigurd!

_GUNNAR._
Ja Sigurd. Det er had og hævn, som forblinder dig, ellers vilde du
skatte ham bedre. Som Sigurd skulde jeg været, da kunde jeg gjort dig
livet lysteligit at bære.

_HJØRDIS (i stærk men undertrykt bevægelse.)_
Og _det_--_det_ mener du Sigurd kunde gjort?

_GUNNAR._
Han er stærk af sind, og derhos stolt som du.

_HJØRDIS (hæftigt)._
Hvis så er--_(fatter sig)_ ligegodt, ligegodt! _(vildt udbrydende.)_
Gunnar, tag Sigurds liv!

_GUNNAR._
Aldrig!

_HJØRDIS._
Ved list og svig blev jeg din hustru;--det skal være glemt! Fem
glædeløse år har jeg siddet her;--glemt skal alt være fra den dag, da
Sigurd ikke lever mere!

_GUNNAR._
Af min hånd skal ingen men voldes ham _(viger uvilkårligt tilbage.)_
Hjørdis, Hjørdis, du friste mig ikke!

_HJØRDIS._
Så må jeg finde mig en anden hævner; længe skal Sigurd ikke tale
forhånelsens ord over mig og dig! _(knytter hænderne i krampagtig
forbitrelse.)_ Hos hende--den enfoldige kvinde--hos hende sidder han kan
hænde nu i enrum, leflende og ler over os; mæler om al den tort, som
overgik mig, da han raned mig i dit sted; fortæller at han listelig lo,
der han stod i det mørke bur, og jeg ikke kendte ham!

_GUNNAR._
Det gør han ikke; det gør han ikke!

_HJØRDIS (stærkt)._
Sigurd og Dagny må dø! Jeg kan ikke trække vejret før de to er borte!
_(træder tæt hen til ham med funklende øjne og siger vildt, men
hviskende.)_ Kunde du hjælpe mig med _det_, Gunnar,--da skulde jeg
leve med elskov hos dig; da skulde jeg kryste dig i mine arme så varmt
og så vildt, som du aldrig har drømt det!

_GUNNAR (vaklende)._
Hjørdis! Vilde du--!

_HJØRDIS._
Hånd på værket, Gunnar,--så skal de tunge dage være forbi; ikke skal jeg
da længere gå af stuen når du kommer; ikke tale umilde ord og døve dit
smil, når du er glad; jeg skal klæde mig i pel og i kostelige
silkeklæder; farer du i leding, jeg følger dig,--rider du i fredsom
færd, jeg rider dig næst; ved gildet skal jeg sidde hos dig, fylde dit
horn, drikke dig til og kvæde fagre kvad, der kan fryde dit hjerte!

_GUNNAR (næsten overvunden_).
Er det sandt; du vilde--!

_HJØRDIS._
Mere end det, tifold mere, tro du mig! Kun hævn! Hævn over Sigurd og
Dagny, og så skal jeg--_(standser, da hun ser døren åbnes.)_
Dagny,--kommer du hid!

_DAGNY (fra baggrunden)._
Du skynde dig, Gunnar herse;--lad dine mænd ruste sig!

_GUNNAR._
Ruste sig? Mod hvem?

_DAGNY._
Kåre bonde kommer med mange fredløse folk; han vil dig ilde; Sigurd
hindred ham nylig; men hvo kan vide--

_GUNNAR (bevæget)._
Det har Sigurd gjort for mig!

_DAGNY._
Sigurd er dig forvist en fuldtro ven.

_GUNNAR._
Og vi, Hjørdis,--vi som tænkte på--; ja, det er som jeg siger,--trolddom
ligger over al din tale; hver en dåd tykkes mig fager, når du nævner
den.

_DAGNY (forundret)._
Hvad mener du?

_GUNNAR._
Intet, intet! Tak for budskabet, Dagny; nu går jeg at samle mine svende.
_(vender sig mod udgangen, men standser og nærmer sig igen.)_ Sig
mig,--hvor går det Ørnulf?

_DAGNY (sænker hovedet)._
Spørg ikke om det. Igår bar han Thorolfs lig til skibene; nu kaster han
en haug ved stranden;--der skal hans sønner lægges. _(Gunnar tier
og går ud i baggrunden)_.

_DAGNY._
Før kveldstid er der ingen fare. _(nærmer sig.)_ Hjørdis, jeg har et
ærind til på gården; det er til dig jeg kommer.

_HJØRDIS._
Til mig? Efter det, som gik for sig igår?

_DAGNY._
Mest efter det. Hjørdis, fostersøster, bær ikke had til mig; glem de
ord, som sorg og onde vætter lagde mig i munden; forlad mig al den tort
jeg voldte dig; thi, tro du mig, jeg er nu tifold usaligere end du!

_HJØRDIS._
Usalig--du;--Sigurds hustru?

_DAGNY._
_Mit_ værk er jo alt det, som øvedes,--at der blev yppet strid, at
Thorolf faldt, at al den forhånelse overgik Gunnar og dig. Alt er
_jeg_ skyld i! Ve mig;--så gode var mine kår; men aldrig blir jeg
glad mere efter denne dag.

_HJØRDIS (som greben af en pludselig tanke)._
Men før--i de fem lange år--i al den tid var lykken med dig?

_DAGNY._
Kan du tvivle om det!

_HJØRDIS._
Hm; igår tvivled jeg ikke, men--

_DAGNY._
Hvad mener du?

_HJØRDIS._
Å, ikke stort; lad os tale om andre ting.

_DAGNY._
Nej visst ikke. Hjørdis sig mig--!

_HJØRDIS._
Det gavner dig lidet; dog, siden du så vil det--_(med et ondskabsfuldt
udtryk.)_ Kan du mindes engang, hist på Island;--vi var på thinget
sammen med Ørnulf, din fader, og sad med vore legesøstre i thingboden,
som kvinders skik er; da kom to fremmede mænd ind i boden.

_DAGNY._
Sigurd og Gunnar.

_HJØRDIS._
De hilste os med høviske lader, satte sig hos på bænken, og megen
skemtsom tale blev da ført mellem os. Nogle var der, som vilde vide, hvi
de to hærmænd kom til landet, og om det ikke var for at hente sig
hustruer der på øen. Da sagde Sigurd: "Tungt vil det falde mig at finde
den kvinde, jeg kan fæste min hu til". Ørnulf lo, og mente det skortet
ikke Island på højættede kvinder og heller ikke på dem, der var rige;
men Sigurd svared: "Hugprud hustru har helten behov. Den, jeg vil vælge,
må ikke finde sig i at sidde i ringe kår; ingen hæder må tykkes hende så
høj, at hun jo higer efter den; i viking må hun villig følge mig;
hærklæder må hun bære; hun må ægge mig til strid og ikke blinke med
øjnene, der sværdene lyner; thi er hun ræd av sind, da times mig liden
hæder". Ej sandt, så talte Sigurd?

_DAGNY (usikker)._
Det gjorde han--men--

_HJØRDIS._
Slig skulde hun være, den kvinde, som kunde gøre ham livet fagert; og
så--_(med et foragteligt smil)_ så kåred han dig!

_DAGNY (smerteligt studsende)._
Ha, du mener at--?

_HJØRDIS._
Se, derfor har du vel vist dig stolt og højsindet, krævet hæder af alle,
på det at Sigurd kunde hædres ved dig;--ej så?

_DAGNY._
Nej, Hjørdis, men--

_HJØRDIS._
Til stordåd har du dog ægget ham, fulgt ham i hærklæder, og fundet det
godt at være, hvor striden brændte som stærkest;--har du ikke?

_DAGNY (dybt bevæget)._
Nej, nej!

_HJØRDIS._
Har du da været ræd av sind, så at Sigurd voldtes skam derved?

_DAGNY (overvældet)._
Hjørdis, Hjørdis!

_HJØRDIS (hånligt smilende)._
Men gode var da dine kår i al den tid;--mener du at Sigurd kan sige det
samme!

_DAGNY._
Lad mig være. Ve mig; du har gjort mig for klog på mig selv!

_HJØRDIS._
Et skemtsomt ord, så græder du straks! Tænk nu bare ikke på det. Se her,
hvad jeg har gjort idag; _(tåger nogle pile fra bordet)_--hvor spidse og
skarpe du! Ej sandt, jeg forstår mig godt på at hvæsse pile?

_DAGNY._
Og på at _bruge_ dem med; du rammer sikkert, Hjørdis! Alt det du
nys har sagt mig,--på det tænkte jeg aldrig før. _(hæftigere.)_ Men at
Sigurd--! At jeg i al den tid skulde gjort ham livet tungt og
uhæderligt;--nej, nej, det kan ikke være sandt!

_HJØRDIS._
Nå nå, trøst dig, Dagny; det _er_ jo heller ikke sandt. Ja, var
Sigurd endnu tilsinds, som i fordums dage, da kunde det så være, dengang
stod al hans hu og higen til at blive den ypperste mand i landet;--nu
nøies han med ringere lykke.

_DAGNY._
Nej Hjørdis, Sigurd er storsindet nu som før; jeg ser det vel, jeg er
ikke den rette hustru for ham; han har dulgt det for mig; men således
skal det ikke blive ved.

_HJØRDIS._
Hvad vil du?

_DAGNY._
Jeg vil ikke hænge som en tyngsel ved hans færd; jeg vil ikke længer
være ham hinderlig.

_HJØRDIS._
Du tænker da på--?

_DAGNY._
Stille, der kommer folk! _(En huskarl fra baggrunden)_.

_KARLEN._
Sigurd viking kommer til gården!

_HJØRDIS._
Sigurd! Så lad Gunnar kalde hid.

_KARLEN._
Gunnar red ud for at samle sine grander; thi Kåre bonde vil--

_HJØRDIS._
Godt, godt, det ved jeg; gå da! _(Karlen går; til Dagny, der ligeledes
vil gå)_. Hvor vil du hen?

_DAGNY._
Ud for ikke at træffe Sigurd. Det bliver vel til det at vi må skilles,
det skjønner jeg nok; men _nu_ at stedes til møde med ham,--nej,
nej, det kan jeg ikke. _(går ud til venstre)_.

_HJØRDIS (ser en stund taus efter hende)._
Og hende var det jeg vilde--_(fortseetter tanken ved et blik på
buesnoren)_. Ringe hævn havde det været;--nej, nu hug jeg bedre til! Hm;
det er tungt at dø, men stundom er det dog værre at leve!

_(Sigurd fra baggrunden.)_

_HJØRDIS._
Det er Gunnar du søger, kan jeg tænke; sæt dig ned, ret nu kommer han.
_(vil gå.)_

_SIGURD._
Nej bliv; det er dig jeg søger mere end ham.

_HJØRDIS._
Mig?

_SIGURD._
Og vel var det jeg traf dig alene.

_HJØRDIS._
Kommer du for at krænke mig, så er det dig visst lidet hiniderligt om
stuen stod fuld både af mænd og kvinder.

_SIGURD._
Å ja, jeg kender så godt de tanker du har om mig.

_HJØRDIS (bittert)._
Jeg gør dig uret kan hænde! Nej, nej, Sigurd, forgiftig har du været for
alle mine levedage. Kom ihu, det var dig, som øved hin skændige list;
det var dig, som sad hos mig i buret, gøgled elskov mens du lisfeligt lo
derved, slængte mig bort til Gunnar, thi for ham var jeg god nok
endda,--og for så fra landet med den kvinde, du havde kjær!

_SIGURD._
Mangt værk mægter mænds vilje at fremme; men de store gerninger styres
af skæbnen,--så er det gået med os to.

_HJØRDIS._
Vel sandt; onde norner råder over verden; men deres magt er ringe, ifald
de ikke finder hjælpere i vort eget bryst. Lykken times den, der er
stærk nok til at stævne i strid mod nornen;--det er _det_ jeg nu
vil gøre.

_SIGURD._
Hvad mener du?

_HJØRDIS._
Jeg vil vove en styrkeprøve med dem--med dem, som er over mig. Men lad
os ikke tale mere om det; jeg har meget at gøre idag. _(hun sætter sig
ved bordet)_

_SIGURD (efter et kort ophold)._
Du virker gode våben for Gunnar.

_HJØRDIS (med et stille smil)._
Ikke for Gunnar, men _mod_ dig.

_SIGURD._
Det må vel komme ud på et.

_HJØRDIS._
Å ja, det må vel så; thi er jeg nornen voksen, da skal du og
Gunnar sent eller tidligt--_(holder inde, læner sig bagover mod bordet,
ser smilende på ham og siger med forandret udtryk i stemmen:)_ Hm; ved
du, hvad mig stundom tykkes? Tidt finder jeg min fryd ved at male mig
lystige billeder i sindet; jeg sidder da og lukker øjnene og tænker: Nu
kommer Sigurd hin stærke til landet;--han vil brænde os inde, mig og min
husbond. Alle Gunnars mænd er faldne; kun han og jeg er igen;--de tænder
taget udenfra;--"Et bueskud", siger Gunnar "et eneste kan frelse
os";--da brister snoren--"Hjørdis, skær en fletning af dit hår og gør en
buesnor deraf,--det gælder livet!"--Men jeg ler--"Lad brænde, lad
brænde--livet er mig ikke en håndfuld hår værd!"

_SIGURD._
Der er en sælsom magt i al din tale. _(nærmer sig.)_

_HJØRDIS (ser koldt på ham)._
Du sætter dig hos mig?

_SIGURD._
Du tænker jeg er dig gram af hjertet. Hjørdis, det er sidste
gang, vi tales ved; der er noget, som nager mig lig en sot, og på den
vis kan jeg ikke rejse; du må kende mig bedre.

_HJØRDIS._
Hvad vil du?

_SIGURD._
Fortælle dig en saga.

_HJØRDIS._
Er den tung?

_SIGURD._
Tung som livet selv.

_HJØRDIS (bittert)._
Ved du, at livet kan være tungt?

_SIGURD._
Døm om det, når min saga er ude.

_HJØRDIS._
Så fortæl; jeg arbejder imens.

_(han sætter sig på en liden krak ved hendes højre side.)_

_SIGURD._
Der var engang to unge hærmænd, som sejled fra Norge for at vinde gods
og hæder; de havde tilsagt hinanden venskab, og holdt ærligt sammen så
vide de end for om.

_HJØRDIS._
Og de to unge hærmænd hed Sigurd og Gunnar?

_SIGURD._
Å ja, vi kan kalde dem så. Langt om længe kom de til Island; der bode en
gammel landnamsmand, som var faret fra Norge i kong Haralds tider. Han
havde to fagre kvinder i sit hus; men den ene, hans fosterdatter, var
dog den ypperligste; thi hun var forstandig og stærk af sind, og
hærmændene talte om hende mellem sig, og ingen af dem havde set fagrere
kvinde, så tyktes dem begge.

_HJØRDIS (spændt)._
Begge? Vil du spotte mig?

_SIGURD._
Gunnar tænkte på hende nat og dag, og det gjorde nok Sigurd med; men
begge taug, og på hende var ikke at mærke om Gunnar hued hende; men at
hun ej var Sigurd god, det var lettere at skønne.

_HJØRDIS (åndeløs)._
Bliv ved, det beder jeg--!

_SIGURD._
Dog, desmere måtte Sigurd tænke på hende; men det var der ingen som
vidste om. Da hændte det sig en kvæld at der var drikkelag, og svor da
hin stolte kvinde at ingen mand skulde eje hende, uden den, der øved et
storværk, som hun nævnte. Højt slog da Sigurds bryst af fryd; thi han
kendte kraft i sig til at øve dåden; men Gunnar tok ham i enrum, nævnte
om sin elskov;--Sigurd taug med sin, og gik så til--

_HJØRDIS (udbrydende)._
Sigurd, Sigurd! _(betvinger sig.)_ Og den saga--er den sand?

_SIGURD._
Det er den. En af os måtte jo vige; Gunnar var min ven; på anden vis
kunde jeg ikke handle. Således blev du Gunnars viv, og jeg fæsted en
anden kvinde.

_HJØRDIS._
Og fik hende kær?

_SIGURD._
Jeg lærte at skatte hende; men der er kun _en_ kvinde, som Sigurd
har elsket, og det er den kvinde, som var ham gram fra den første dag de
mødtes. _(rejser sig.)_ Her ender min saga, lad os skilles nu.--Farvel,
Gunnar herses hustru; vi mødes aldrig mere.

_HJØRDIS (springer op)._
Nej bliv! Ve os begge; Sigurd, hvad har du gjort!

_SIGURD (studsende)._
Jeg gjort? Hvad fattes dig?

_HJØRDIS._
Og alt det siger du mig nu! Men nej,--det kan ej være sandhed!

_SIGURD._
Det er sidste gang vi tales ved; hvert ord er sandhed--du skulde lære at
dømme mig mildere, derfor måtte jeg tale nu!

_HJØRDIS (folder uvilkårligt hænderne og ser på ham i stille
forbauselse):_
Elsket,--elsket mig--du! _(hæftigt, idet hun træder test hen til ham:)_
Jeg tror dig ikke! _(ser stivt på ham og udbryder i vild smerte)_. Jo,
det er sandt og--usaligt for os begge! _(slår hænderne for ansigtet og
fjerner sig.)_

_SIGURD (forfærdet)._
Hjørdis!

_HJØRDIS (stille, kæmpende mellem gråd og latter)._
Bryd dig ikke om mig! Det var kun _det_ jeg mente, at--_(lægger
hånden på hans arm.)_ Sigurd, du har ikke sagt din saga tilende; hin
stolte kvinde, som du nævnte,--hun har elsket dig igen!

_SIGURD (farer tilbage)._
Du!

_HJØRDIS (med fatning)._
Ja Sigurd, jeg har elsket dig, det skønner jeg nu. Du siger jeg var taus
og umild mod dig; hvad kan da en kvinde bedre gøre? Kunde jeg byde min
elskov frem, da var jeg dig lidet værdig. Du tyktes mig stedse at være
den ypperligste af alle mænd; og så at vide dig som en andens
husbond,--det voldte mig hin bitre ve, som jeg ikke selv forstod!

_SIGURD (rystet)._
Et usaligt spind har nornen spundet om os to.

_HJØRDIS._
Selv er du skyld deri: stærkt og kækt sømmer det sig manden at handle.
Da jeg satte hint svære vilkår for den der skulde vinde mig, da tænkte
jeg forvist på dig;--og dog kunde du--!

_SIGURD._
Jeg kendte Gunnars sjælesot; jeg alene kunde læge den;--hvad var vel så
for mig at vælge mellem? Og dog, havde jeg vidst det jeg nu ved, da tør
jeg lidet svare for mig selv; thi elskov er så stærk en magt.

_HJØRDIS (rask)._
Nu vel, Sigurd,--et usaligt spil har skilt os ad i lange år; nu er
knuden løst; de tider, som kommer, skal give os vederlag.

_SIGURD (hovedrystende)._
Det kan ej ske; vi må jo skilles igen.

_HJØRDIS._
Det må vi ikke. Jeg elsker dig, det tør jeg nu sige uden at blues; thi
min elskov er ikke leflende, som de vege kvinders; var jeg en mand,--ved
alle vældige magter, jeg kunde endda elske dig således, som jeg nu gør
det! Op da, Sigurd! Lykken er vel en stordåd værd; vi er begge fri, når
vi selv vil det, og da er legen vunden.

_SIGURD._
Fri? Hvad mener du?

_HJØRDIS._
Hvad er vel Dagny for dig? Hvad kan hun vel være for dig? Ikke mere end
Gunnar gælder i mine lønlige tanker. Hvad magt ligger der på, om to usle
liv forspildes!

_SIGURD._
Hjørdis, Hjørdis!

_HJØRDIS._
Lad Gunnar blive her; lad Dagny fare til Island med sin fader; jeg
følger dig i stål og plade, hvor du stevner hen. _(Bevægelse hos
Sigurd.)_ Det er ikke som din hustru jeg vil følge dig; thi jeg har hørt
en anden til, og den kvinde lever, som før har hvilet dig nær. Nej,
Sigurd, ikke som din hustru, men som hine stærke kvinder, som Hildes
søstre vil jeg følge dig, ildne dig til strid og til mandig færd, så at
dit navn kan gå vidt over landene; i sværdlegen vil jeg stå dig næst,
færdes blandt dine kæmper i uvejr og vikingstævne; og når dit drapa
kvædes, da skal det bære bud om Sigurd og Hjørdis tilhobe!

_SIGURD._
Så var engang min fagreste drøm, nu er det for sent; Gunnar og Dagny
står mellem os, og der har de begge ret til at stå. Jeg ødte min unge
elskov for Gunnars skyld;--skal jeg bære kviden derved, så må ikke min
gerning være fåfængt. Og nu Dagny;--troskyldig og fuld af lid for hun
fra hjem og frænder; ingen tid må hun tænke at jeg længtes mod Hjørdis,
så tidt hun tog mig i favn.

_HJØRDIS._
Og for slig sags skyld vil du lægge en tyngsel på dit liv! Hvad fik du
da kraft og styrke til, og derhos alle sindets ypperlige gaver? Og mener
du det nu længer kan være sømmelig lod for mig at sidde på Gunnars gård?
Nej, Sigurd, tro du mig, her er mangt at tage hånd i for en mand som du.
Erik styrer Norges rige, reis dig mod ham; mange gode kæmper vil stille
sig hen som dine håndgangne mænd; med utvingelig magt vil vi gå frem,
stride og virke, og aldrig hvile før du sidder på Hårfagers kongestol.

_SIGURD._
Hjørdis, Hjørdis, så har jeg drømt i min vilde ungdom; lad det være
glemt;--frist mig ikke!

_HJØRDIS (med højhed.)_
Det er nornens råd at vi to skal holde sammen; det _kan_ ej ændres;
grant ser jeg nu mit hverv i livet: at gøre dig berømmelig over alle
lande. Du har stået for mig hver dag, hver time jeg leved her; jeg vilde
rive dig ud af mit sind, men mægted det ikke; nu gøres det ej nødigt, nu
da jeg ved du elsker mig.

_SIGURD (med tvungen kulde)._
Hvis så er,--da vid,--jeg har elsket dig; nu er det forbi;--jeg har
glemt de dage.

_HJØRDIS._
Sigurd, der lyver du! Såmeget er jeg værd, at har du engang elsket mig,
da kan du aldrig glemme det.

_SIGURD (hæftigt)._
Det må jeg; det vil jeg nu!

_HJØRDIS._
Lad så være; men du _kan_ det ikke! Hindre mig vil du; det lykkes
ej; endnu før kvæld skal Gunnar og Dagny vide alt.

_SIGURD._
Ha, det gør du ikke.

_HJØRDIS._
Det gør jeg!

_SIGURD._
Da måtte jeg kende dig ilde; højsindet tyktes du mig før at være.

_HJØRDIS._
Onde dage føder onde tanker; for stor er den lid, du har sat til mig.
Jeg vil, jeg må følge dig,--ud i livet og i striden; det er mig for lavt
under loftet i Gunnar herses stue!

_SIGURD (med eftertryk)._
Men hæder mellem mænd har du dog skattet højt; der er skellig grund til
strid mellem mig og Gunnar. Ifald nu han faldt for min hånd, vilde du
endda røbe alt og følge mig?

_HJØRDIS (studsende)._
Hvi spørger du så?

_SIGURD._
Svar mig først; hvad vilde du gøre, ifald jeg blev din husbonds
banemand?

_HJØRDIS (ser stivt på ham)._
Da måtte jeg tie og aldrig hvile før jeg havde fået dig fældet.

_SIGURD (med et smil)._
Godt, Hjørdis;--det vidste jeg vel.

_HJØRDIS (hastigt)._
Men så kan ej ske!

_SIGURD._
Det _må_ ske; selv har du nu kastet tærning om Gunnars liv og mit!

_(Gunnar med nogle huskarle fra baggrunden)._

_GUNNAR (mørkt til Hjørdis)._
Se så; nu spirer den sæd du har sået!

_SIGURD (nærmer sig)._
Hvad går dig imod?

_GUNNAR._
Sigurd, er det dig! Hvad der går mig imod? Ikke andet, end jeg vel måtte
vente. Såsnart Dagny, din hustru, havde båret bud om Kåre bonde, så tog
jeg min hest og red til mine grander for at søge hjælp mod ham.

_HJØRDIS (spændt)._
Nu?

_GUNNAR._
Tvær lød talen hvorhelst jeg kom; min færd mod Kåre var lidet hæderlig,
blev der sagt;--hm, der blev sagt andre ting med, som jeg ikke kan
nævne;--jeg er jo en forhånet mand; det er mig påsagt at jeg har øvet
nidingsværk; det holdes nu for skændsel at dele sag med mig.

_SIGURD._
Længe skal det ikke holdes for skændsel; før kvælden kommer, skal du
være mandstærk nok mod Kåre.

_GUNNAR._
Sigurd!

_HJØRDIS (sagte, triumferende)._
Ha, det vidste jeg nok!

_SIGURD (med tvungen styrke)._
Men så er også freden ude mellem os; thi hør nu mit ord, Gunnar
herse,--du har fældet Thorolf, min hustrus frænde, og derfor stævner jeg
dig til holmgang imorgen såsnart solen rinder!

_HJØRDIS (gør i hæftig indre bevægelse et skridt hen imod Sigurd, men
fatter sig og bliver ubevægelig stående under det følgende)_.

_GUNNAR (i højeste overraskelse)._
Til holmgang--! Mig!--Du skemter, Sigurd!

_SIGURD._
Til holmgang er du lovligt stævnet; det blir et brikkespil på liv og
død; en af os må falde!

_GUNNAR (bittert)._
Ha, jeg skønner det vel. Du var til enetale med Hjørdis da jeg kom; hun
har ægget dig påny!

_SIGURD._
Kan hænde! _(halvt til Hjørdis)_. Højsindet kvinde må jo værge om sin
husbonds hæder. _(til mændene i baggrunden.)_ Og I, karle, gå nu til
Gunnars grander og sig dem, at imorgen skifter han sværdhugg med mig;
ræd vil ingen nævne den mand, som bærer våben på Sigurd viking!

_(Karlene går ud i baggrunden.)_

_GUNNAR (går raskt hen til Sigurd og trykker hans hænder i stærk
bevægelse)_.

Sigurd, min bolde broder, nu først forstår jeg dig! Du vover livet for
min hæder, som du fordum voved det for min lykke!

_SIGURD._
Tak din hustru; hun har mest del i min færd. Imorgen når solen rinder--

_GUNNAR._
Jeg møder dig. _(blød.)_ Fosterbroder, vil du have et godt sværd af mig;
det er en kostelig gave.

_SIGURD._
Tak; men lad det hænge;--ingen ved, om jeg næste kveld har brug for det.

_GUNNAR (ryster hans hånd)._
Farvel, Sigurd!

_SIGURD._
Farvel igen og lykke til værket!

_(De skilles, Gunnar går ud til venstre, Sigurd kaster et blik på
Hjørdis og går ud i baggrunden.)_

_HJØRDIS (efter en pause, sagte og tankefuld)._
Til holmgang imorgen? Hvem vil falde? _(tier lidt og udbryder derpå, som
greben af en stærk beslutning.)_ Lad falde hvem der vil,--Sigurd og jeg
skal endda blive sammen!


       *       *       *       *       *


FJERDE HANDLING.




_(Ved strandbredden. Det er aften; månen ses fra og til mellem mørke,
sønderrevne uvejrsskyer. I baggrunden en sort, nylig opkastet
gravhaug.)_

_(Ørnulf sidder på en sten til højre i forgrunden med blottet
hoved, albuerne hvilende på knæerne og med ansigtet skjult i sine
hænder. Hans mænd graver ved haugen, nogle lyser med tyrifakler.
Efter et kort ophold kommer Sigurd og Dagny ud fra bådhuset,
hvor en stokild brænder.)_

_DAGNY (dæmpet)._
Der sidder han endnu. _(holder Sigurd tilbage.)_ Nej, tal ikke til ham!

_SIGURD._
Du har ret; det er for tidligt; lad ham heller sidde med sig selv.

_DAGNY (går over mod højre og betragter faderen med stille sorg)._
Så stærk var han igår da han tog Thorolfs lig på ryggen; så stærk var
han, mens de grov på haugen; men da de alle var lagt derinde, og jord og
stene kastet over,--da tog sorgen ham; da var det som han sluknede.
_(tørrer tårerne af.)_ Sig mig, Sigurd, når tænker du at fare hjem til
Island?

_SIGURD._
Såsnart uvejret stilner af og jeg får endt min handel med Gunnar herse.

_DAGNY._
Og så vil du købe land og bygge dig en gård og aldrig fare i leding
mere?

_SIGURD._
Ja ja,--det har jeg lovet dig.

_DAGNY._
Og jeg tør forvist tro at Hjørdis bedrog mig, da hun sagde at lidet var
jeg dig værdig til viv?

_SIGURD._
Ja ja, Dagny, lid på mit ord.

_DAGNY._
Så er jeg glad igen og vil prøve at glemme alt det onde værk, som her er
øvet. I de lange vinterkvælde vil vi tale sammen om Gunnar og Hjørdis,
og--

_SIGURD._
Nej, Dagny, vil du vel mod os begge, så nævn aldrig Hjørdis, når vi
sidder hjemme på Island!

_DAGNY (mildt bebrejdende)._
Ubilligt er dit had til hende. Sigurd, Sigurd, det ligner dig lidet!

_EN AF MÆNDENE (nærmer sig)._
Se så, nu er haugen istand.

_ØRNULF (ligesom opvågnende)._
Haugen? Er den--nå ja--

_SIGURD._
Tal nu, til ham, Dagny!

_DAGNY (nærmer sig)._
Fader, det er koldt herude; det trækker op til uvejr inat.

_ØRNULF._
Hm; bryd dig ikke om det; haugen er bygget tæt og godt; de ligger lunt
derinde.

_DAGNY._
Ja, men du--

_ØRNULF._
Jeg? Jeg fryser ikke.

_DAGNY._
Du har intet spist idag; vil du ikke gå ind? Natverdsbordet står rede.

_ØRNULF._
Lad natverdsbordet stå; jeg er ikke sulten.

_DAGNY._
Men at sidde her så stille; tro mig, det bader dig ikke; du er lidet
vant til det.

_ØRNULF._
Vel sandt; der er noget, som klemmer mig for bringen; jeg kan ikke
trække vejret.

_(han skjuler igen ansigtet med sine hænder. Ophold. Dagny sætter sig
hos ham.)_

_DAGNY._
Imorgen ruster du vel dit skib og farer med til Island?

_ØRNULF (uden at se op)._
Hvad skal jeg der? Nej, jeg vil til mine sønner.

_DAGNY (smerteligt)._
Fader!

_ØRNULF (løfter hovedet)._
Gå ind, og lad mig sidde; har uvejret legt om mig en nat eller to, så er
det gjort, tænker jeg.

_SIGURD._
Sligt kan du ikke tænke på!

_ØRNULF._
Undres dig at jeg vil hvile! Mit dagværk er jo endt; jeg har højlagt
mine sønner. _(hæftigt.)_ Gå fra mig!--Gå, gå!

_(han skjuler igen sit ansigt.)_

_SIGURD (sagte til Dagny, som rejser sig.)_
Lad ham sidde lidt endnu.

_DAGNY._
Nej, jeg får friste et råd til;--jeg kender ham. _(til Ørnulf.)_ Dit
dagværk er endt siger du; det er det dog ikke. Højlagt har du dine
sønner;--men du er jo skald; det sømmer sig at kvæde til deres minde.

_ØRNULF (hovedrystende)._
Kvæde? Nej, nej; igår kunde jeg det; idag er jeg for gammel.

_DAGNY._
Det må du dog; hæderlige mænd var dine sønner alle; et kvæde må siges om
dem, og det kan ingen i ætten uden du.

_ØRNULF (ser spørgende på Sigurd)._
Kvæde? Hvad tykkes _dig_, Sigurd?

_SIGURD._
Mig tykkes at så er billigt; du får gøre som hun siger.

_DAGNY._
Ilde vil det tykkes dine grander på Island, når arveøllet skal drikkes
over Ørnulfs ætlinge, og intet kvad er digtet. Til at følge dine sønner
har du tid nok.

_ØRNULF._
Nu ja, jeg vil prøve det; og du, Dagny, lyt til, at du siden kan riste
kvadet på kævle!

_(Mændene nærmer sig med faklerne, så at der dannes en gruppe omkring
ham; han tier lidt og tænker sig om, derpå siger han:)_

  Sind, som svær-mod stinger,
  savner Brages glæde;
  sorgfuld skald så såre
  kvides ved at kvæde.

  Skaldeguden skænked
  evne mig at sjunge;--
  klinge lad min klage
  for mit tab, det tunge! _(rejser sig.)_

  Harmfuld norne hærged
  hårdt mig verdens veje,
  listed lykken fra mig,
  ødte Ørnulfs eje.

  Sønner syv til Ørnulf
  blev af guder givet;--
  nu går gubben ensom,
  sønneløs i livet.

  Sønner syv, så fagre,
  fostred mellem sværde,
  værned vikings hvide
  hår, som gævest gærde.

  Nu er gærdet jævnet,
  mine sønner døde;
  glædeløs står gubben,
  og hans hus står øde.

  Thorolf,--du, min yngste!
  Boldest blandt de bolde!
  Lidet gad jeg klage,
  fik jeg _dig_ beholde!

  Vén du var, som våren,
  mod din fader kærlig,
  arted dig at ældes
  til en helt så herlig.

  Ulivs-sår, usaligt,
  værste ve mon volde,
  har min gamle bringe
  klemt, som mellem skjolde.

  Nidsyg norne nødig
  nægted mig sit eje,--
  dryssed smertens rigdom
  over Ørnulfs veje.

  Vegt er visst mit værge.
  Fik jeg guders evne,
  _en_ da blev min idræt;
  nornens færd at hævne.

  _En_ da blev min gerning:
  nornens fald at friste,--
  hun, som har mig røvet
  alt--og nu det sidste!

  Har hun _alt_ mig røvet?
  Nej, det har hun ikke;
  tidligt fik jo Ørnulf
  Suttungs mjød at drikke, _(med stigende begejstring.)_

  Mine sønner tog hun;
  men hun gav min tunge
  evnen til i kvæder
  ud min sorg at sjunge.

  På min mund hun lagde
  sangens fagre gave;--
  lydt da lad den klinge,
  selv ved sønners grave!

  Hil jer, sønner gæve!
  Hil jer, der I rider!
  Gudegaven læger
  verdens ve og kvider!

_(han trækker et dybt åndedrag, stryger håret fra panden og siger
roligt:)_

Se så, nu er Ørnulf stærk og sund igen. _(til mændene.)_ Kom med til
natverdsbordet, drenge; vi har havt et tungt dagværk!

_(går med karlene ind i bådhuset.)_

_DAGNY._
Priset være de høje i himlen, som skænkte mig så godt et råd! _(til
Sigurd.)_ Vil du ikke gå ind?

_SIGURD._
Nej, jeg har liden lyst. Sig mig, er alle ting rede til imorgen?

_DAGNY._
Det er de; et silkesømmet lin ligger inde på bænken; men jeg ved forvist
at du vil stå dig mod Gunnar, så jeg har ej grædt derved.

_SIGURD._
Det give alle gode magter, at du aldrig må græde for min skyld, _(han
standser og ser ud.)_

_DAGNY._
Hvad lytter du på?

_SIGURD._
Hører du ikke--_der_! _(peger til venstre.)_

_DAGNY._
Jo, der går som et sælsomt uvejr over havet!

_SIGURD (idet han går lidt op mod baggrunden)._
Hm, der vil nok regne hårde hagl i det uvejr. _(råber.)_ Hvem kommer?

_KÅRE BONDE (udenfor til venstre)._
Kendte folk, Sigurd viking!

_(Kåre bonde med en flok bevæbnede mænd fra venstre.)_

_SIGURD._
Hvor agter I jer hen?

_KÅRE._
Til Gunnar Herses gård?

_SIGURD._
Med ufred?

_KÅRE._
Ja, det kan du lide på! Du hindred mig før; men nu tænker jeg det er dig
kært nok!

_SIGURD._
Kan vel være.

_KÅRE._
Jeg har hørt om din handel med Gunnar; men går det som jeg vil, så
kommer han med vege våben til mødet.

_SIGURD._
Det er vovsomt værk du pønser på; agt dig, bonde!

_KÅRE (med trodsig latter)._
Lad mig om det; vil du takle dit skib inat, så skal vi lyse op for
dig!--Kom, alle mand, se, her går vejen!

_(de går alle ud til højre i baggrunden)._

_DAGNY._
Sigurd, Sigurd, den ufærd må du hindre!

_SIGURD (går rask hen til døren og råber ind):_ Op fra bordet, Ørnulf;
tag hævn over Kåre bonde!

_ØRNULF (kommer ud med de øvrige)._
Kåre bonde,--hvor er han?

_SIGURD._
Han stævner mod Gunnars gård for at brænde folkene inde!

_ØRNULF._
Ha, ha,--lad ham det, så får jeg hævn over Gunnar og Hjørdis med det
samme; siden vil jeg søge Kåre.

_SIGURD._
Nej, det er gavnløst råd; Kåre må du søge inat, hvis du vil ramme ham;
thi er udåden øvet, så stævner han tilfjelds. Gunnar har jeg æsket til
holmgang; han er dig viss nok, ifald ikke jeg selv--nå ja,
ligegodt,--inat må han skærmes mod sine uvenner; ilde var det om slig
ugerningsmand, som Kåre, tog hævnen fra mig!

_ØRNULF._
Sandt siger du der. Inat vil jeg skærme Thorolfs bane; men i morgen må
han fældes!

_SIGURD._
_Han_ eller _jeg_,--det kan du lide på!

_ØRNULF._
Så kom da til hævn for Ørnulfs æt! _(han går med mændene til højre i
baggrunden.)_

_SIGURD._
Dagny, følg med;--_jeg_ må blive; thi rygtet om tvekampen er alt på
vandring mellem folk, og jeg kan ikke møde Gunnar før tiden kommer; men
du,--styr og råd din fader; hæderligt må han fare frem; i Gunnars gård
er mange kvinder; ingen mén må voldes Hjørdis eller de andre.

_DAGNY._
Ja, ja, jeg vil med. På Hjørdis tænker du dog; tak for det hjertelag!

_SIGURD._
Gå, gå, Dagny!

_DAGNY._
Jeg går; men for Hjørdis kan vi være trygge: hun har gyldne hærklæder i
buret, og værger sig nok selv.

_SIGURD._
Det tænker jeg med; men gå du endda; styr din faders færd; våg over alle
og--over Gunnars hustru!

_DAGNY._
Lid på mig. Vel mødt igen! _(hun går efter de forrige)_.

_SIGURD._
Det er første gang, fosterbroder, at jeg står våbenløs mens du er stedt
i fare. _(lytter)_. Jeg hører skrig og sværdhug;--de er alt ved gården,
_(vil over til højre, men standser og viger forbauset tilbage.)_
Hjørdis! Hun kommer hid!

_(Hjørdis klædt i kort rød skarlagenskjortel, med gyldne
våbenstykker; hjelm, pandser, arm- og benskinner. Hendes hår er udslået;
på ryggen bærer hun et kogger, og ved beltet et lidet skjold; i hånden
har hun buen med hårsnoren.)_

_HJØRDIS (ilsomt og seende sig tilbage som om hun ængstedes af noget,
der forfulgte hende, går tæt hen til Sigurd, tager ham ved armen og
siger dæmpet):_
Sigurd, Sigurd, kan du se den?

_SIGURD._
Hvem? Hvor?

_HJØRDIS._
Ulven _der_--lige ved; den rører sig ikke; den ser på mig med to
røde øjne!--Det er min fylgje, Sigurd! Tre gange har den vist sig for
mig; det betyder at jeg visselig skal dø inat!

_SIGURD._
Hjørdis, Hjørdis!

_HJØRDIS._
Der sank den i jorden! Ja, ja, nu har den varslet mig.

_SIGURD._
Du er syg; kom og gå ind!

_HJØRDIS._
Nej, her vil jeg vente; jeg har ikke lang tid igen!

_SIGURD._
Hvad er der hændt med dig?

_HJØRDIS._
Hvad der er hændt? Det ved jeg ikke; men sandt var det, du sagde idag,
at Gunnar og Dagny stod mellem os; bort fra dem og fra livet må vi; da
kan vi blive sammen!

_SIGURD._
Vi? Ha, du mener--!

_HJØRDIS (med højhed)._
Jeg blev hjemløs i verden fra den dag du tog en anden til viv. Ilde
handled du dengang! Alle gode gaver kan manden give til sin fuldtro
ven,--alt, kun ikke den kvinde han har kær; thi gør han det, da bryder
han nornens lønlige spind og to liv forspildes. Der er en usvigelig røst
i mig, som siger at jeg blev til, for at mit stærke sind skulde løfte og
bære dig i de tunge tider, og at du fødtes, for at jeg i _en_ mand
kunde finde alt det, der tyktes mig stort og ypperligt; thi det ved jeg,
Sigurd,--havde vi to holdt sammen, da var du blev en navnkundigere og
jeg lykkeligere end alle andre!

_SIGURD._
Unyttig er den klage nu. Mener du det er lysteligt, det liv jeg har
ivente? Hver dag at være Dagny nær og gøgle en elskov, som hjertet
klemmes ved. Og dog, det må så være; ændres kan det ikke.

_HJØRDIS (under stigende vildhed)._
Det _skal_ det dog! Ud af livet vil vi begge gå! Ser du denne
buesnor? Med den rammer jeg sikkert; thi jeg har galet fagre galdrekvad
over den! _(lægger en pil i buen, der er spændt.)_ Hør! Hør! hvor det
suser højt oppe! Det er de dødes hjemfærd; jeg har hekset dem hid;--i
lag med dem skal vi følges!

_SIGURD (viger tilbage)._
Hjørdis, Hjørdis,--jeg ræddes for dig!

_HJØRDIS (uden at agte på ham)._
Ingen magt kan ændre vor skjæbne nu! O, ja--det er også bedre så, end om
du havde fæstet mig hernede i livet; end om jeg havde siddet på din gård
for at væve lin og uld og føde dig afkom,--fy, fy!

_SIGURD._
Hold op! Din trolddomskunst har været dig overmægtig; den har kastet en
sjælesot på dig! _(forfærdet.)_ Ha, se--se! Gunnars gård,--den brænder!

_HJØRDIS._
Lad brænde, lad brænde! Skysalen deroppe er bedre end Gunnars
bjælkestue!

_SIGURD._
Men Egil, din søn--de fælder ham!

_HJØRDIS._
Lad fældes,--så fældes min skændsel med det samme!

_SIGURD._
Og Gunnar,--de tager din husbonds liv!

_HJØRDIS._
Det agter jeg ikke! Bedre husbond skal jeg følge hjem inat! Ja, Sigurd,
så må det være; her i landet gror ikke lykken for mig;--den hvide gud
kommer nordover; ham vil jeg ikke stedes til møde med; de gamle er ikke
stærke, som før;--de sover, de sidder halvt som skygger;--med dem vil vi
strides! Ud af livet, Sigurd; jeg vil sætte dig på himlens kongestol, og
selv vil jeg sidde dig næst! _(Uvejret bryder løs.)_ Hør, hør, der
kommer vort følge! Kan du se de sorte jagende heste; en for mig og en
for dig; _(kaster buen til kinden og skyder.)_ Så far da den sidste
færd!

_SIGURD._
Vel truffet, Hjørdis! _(han falder.)_

_HJØRDIS (jublende, idet hun iler til ham.)_
Sigurd, min broder,--nu hører vi hinanden til!

_SIGURD._
Nu mindre end før. Her skilles vore veje; thi jeg er en kristnet mand.

_HJØRDIS (forfærdet)._
Du--! Ha, nej, nej!

_SIGURD._
Den hvide gud er min; kong Ædhelstan har lært mig ham at kende;--det er
op til _ham_ jeg nu går.

_HJØRDIS (i fortvivlelse)._
Og jeg--! _(slipper buen.)_ Ve, ve!

_SIGURD._
Tungt var mit liv fra den stund jeg tog dig ud af mit hjerte og gav dig
til Gunnar. Tak, Hjørdis;--nu er jeg så let og fri. _(dør.)_

_HJØRDIS (stille)._
Død! Så har jeg visselig forspildt min sjæl! _(Uvejret vokser, hun
udbryder vildt.)_ De kommer! Jeg har galdret dem hid! Men nej, nej;--jeg
følger jer ikke; jeg vil ikke ride uden Sigurd! Det hjælper ej,--de ser
mig; de ler og vinker, de sporer sine heste! _(iler ud på fjeldkanten i
baggrunden.)_ Der er de over mig;--og intet ly, intet skjul! Jo, på
havets bund kan hænde! _(hun styrter sig ud.)_

_(Ørnulf, Dagny, Gunnar med Egil, samt Sigurds og
Ørnulfs mænd kommer etterhånden ind fra højre.)_

_ØRNULF (vendt mod gravhaugen)._
Nu kan I sove roligt; thi uhævnet ligger I ikke!

_DAGNY (kommer)._
Fader, fader,--skrækken dræber mig;--al den blodige færd--og
uvejret;--hør, hør!

_GUNNAR (med Egil på armen)._
Giv fred og ly for mit barn!

_ØRNULF._
Gunnar herse!

_GUNNAR._
Ja Ørnulf, min gård er jo brændt og mine svende faldne; jeg er i din
vold; gør som dig tykkes!

_ØRNULF._
Det står til Sigurd. Men ind under tag; det er utrygt herude!

_DAGNY._
Ja, ind, ind! _(går henimod bådhuset, får øje på liget og udstøder et
skrig:)_ Sigurd, min husbond;--de har dræbt ham. _(kaster sig ned ved
ham.)_

_ØRNULF (iler til)._
Sigurd!

_GUNNAR (sætter Egil ned)._
Sigurd dræbt!

_DAGNY (ser fortvivlet på mændene, der står om den døde)._
Nej, nej, det er ikke så;--han må være ilive endnu! _(bemærker buen.)_
Ha, hvad er det! _(rejser sig.)_

_ØRNULF._
Datter, det er nok, som du først sagde,--Sigurd er fældet.

_GUNNAR (som greben af en pludselig tanke)._
Og Hjørdis!--Har Hjørdis været her?

_DAGNY (sagte og med fatning)._
Jeg ved ikke; men det ved jeg, at hendes bue har været her.

_GUNNAR._
Ja, jeg tænkte det nok!

_DAGNY._
Ti, ti! _(for sig selv.)_ Så bittert har hun da hadet ham!

_GUNNAR (sagte)._
Fældet ham--natten før holmgangen, så har hun endda elsket mig.

_(Alle farer forfærdede sammen; Åsgårdsrejden suser gennem luften.)_

_EGIL (med skræk)._
Fader! Se, se!

_GUNNAR._
Hvad er det?

_EGIL._
Deroppe--alle de sorte heste--!

_GUNNAR._
Det er skyerne, som--

_ØRNULF._
Nej, det er de dødes hjemfærd.

_EGIL (med et skrig)._
Moder er med dem!

_DAGNY._
Alle gode magter!

_GUNNAR._
Barn, hvad siger du!

_EGIL._
Der--foran--på den sorte hest! Fader, fader!

_(Egil klynger sig forfærdet op til faderen; kort pause; uvejret drager
forbi, skyerne skilles, månen skinner fredeligt ud over landskabet.)_

_GUNNAR (stille og smerteligt)._
Nu er Hjørdis visselig død!

_ØRNULF._
Det er vel så, Gunnar;--og på hende havde jeg mere at hævne end på dig.
Dyrt blev mødet for os begge;--_der_ er min hånd; fred og
forsoning!

_GUNNAR._
Tak, Ørnulf! Og nu tilskibs; jeg farer med til Island!

_ØRNULF._
Ja, til Island, og sent vil vor hærfærd glemmes:

  Højt om heltefærd og stærke
  kæmpers leg på norske strande
  skal til sildigst æt fra Island
  sjunges over nordens lande!


FORTALE TIL ANDEN UDGAVE


"Gildet på Solhaug" skrev jeg i Bergen i sommeren 1855, altså for
omtrent 28 år siden.

Stykket opførtes sammesteds for første gang den 2. Januar 1856
som festforestilling til erindring om den norske scenes
stiftelsesdag.

Jeg var dengang ansat som instruktør ved det bergenske teater og
ledede altså selv indstuderingen af mit stykke. Det fik en
fortrinlig, en sjelden stemningsfuld udførelse. Med lyst og
hengivelse blev det givet, og således blev det også modtaget.
"Den bergenske lyrik", der efter sigende skal have afgjort de
seneste politiske valg deroppe, svulmede på hin teateraften højt
i det fuldt besatte hus. Forestillingen endte med talrige
fremkaldelser af forfatteren og af de spillende. Senere på
aftenen gav orkestret, ledsaget af en stor del af publikum, mig
en serenade udenfor mine vinduer. Jeg tror næsten, jeg lod mig
henrive til at holde et slags tale til de forsamlede; jeg véd i
al fald, at jeg følte mig såre lykkelig.

Et par måneder senere opførtes "Gildet på Solhaug" i Kristiania.
Også dersteds blev det af almenheden modtaget med meget bifald,
og dagen efter den første opførelse skrev Bjørnson i
"Morgenbladet" en varm, elskværdig, ungdommelig opsats derom.
Egentlig var det ikke nogen anmeldelse eller kritik; det var
snarere en stemningsrig fri fantasi, digterisk improviseret over
stykket og over forestillingen.

Men så kom den rigtige kritik, forfattet af de rigtige kritikere.

Hvorledes blev man i hin tid,--jeg mener i årene fra 1850 til
omkring 1860,--en rigtig literatur-kritiker, og navnlig dramatisk
kritiker i Kristiania?

Jo, det gik i regelen således til: Efter nogen tids forberedende
øvelser i "Samfundsbladet" og efter oftere at have påhørt de
diskussioner, som om aftenerne efter teatertid førtes på
Treschows kafé eller "hos Ingebret", begav den vordende kritiker
sig hen i Johan Dahls boglade og lod sig forskrive fra København
et exemplar af J.L. Heibergs "Prosaiske Skrifter", om hvilke han
havde hørt sige, at de skulde indeholde en afhandling betitlet
"Om Vaudevillen". Denne afhandling blev da læst, grublet over og
kanske tildels også forstået. Gennem disse skrifter blev man
endvidere bekendt med en polemik, som Heiberg i sin tid havde
ført imod professor Øhlenschlæger og imod digteren Hauch i Sorø.
Lejlighedsvis erfarede man deraf også, at J.I. Baggesen
(forfatter af "Gjengangerbrevene") allerede tidligere havde åbnet
et lignende felttog imod den store digter, som havde skrevet både
"Axel og Valborg" og "Håkon Jarl".

Megen anden for en kritiker nyttig viden lod sig også uddrage af
disse skrifter. Af dem lærte man f.ex., at en ret kritiker var på
smagens vegne forpligtet til at føle sig forarget over hiater.
Blev i et eller andet vers et sådant uhyre påtruffet, kunde man
være sikker på, at de unge kristianiensiske kritiserende
Jeronimusser, ligervis som Holbergs egen, udråbte deres:
Hillemænd, verden står ikke til påske!

Og så havde den datidige norske hovedstadskritik en særegen
ejendommelighed, hvis udspring jeg længe ikke kunde blive klog
på. Vore kritikere plejede nemlig, hver gang en begyndende
forfatter udgav en bog eller fik et lidet teaterstykke opført, at
geråde i en ustyrlig vrede og at gebærde sig som om der gennem
bogens udgivelse eller stykkets opførelse var tilføjet dem selv
og de aviser, de skrev i, en blodig fornærmelse. Som sagt, jeg
grublede længe over denne besynderlighed. Endelig fik jeg rede i
sagen. Ved nemlig at læse det danske "Månedskrift for Literatur"
blev jeg opmærksom på, at gamle etatsråd Molbech i sin tid havde
plejet at betages af en svær vrede, når en ung digter udgav en
bog eller fik et skuespil opført i København.

Således, eller omtrent således, var den domstol beskaffen, der nu
i dagspressen tog sig for at stille "Gildet på Solhaug" for
kritikens skranke i Kristiania. Den var for størstedelen
sammensat af unge mænd, der i kritisk henseende levede på lån fra
diverse kanter. Deres kritiske tanker var for længe siden tænkte
og udtalte af andre; deres meninger var for lang tid siden
formuleret andetsteds. Lånegods var hele deres æstetiske teori;
lånegods var hele deres kritiske metode; lånegods var i et og
alt, i stort og i småt, den polemiske taktik, de gjorde brug af.
Ja, lige til sindsstemningen, så var den lånt. Lånt, lånt var det
alt sammen. Det eneste originale ved dem var, at de evig og altid
benyttede lånegodset forkert og i utide.

At dette kollegium, hvis medlemmer kritisk livnærede sig ved lån,
troede at måtte i digterisk henseende forudsætte noget lignende
hos mig, kan ikke forundre nogen. Et par aviser der oppe, og
muligens flere, fandt da også ganske rigtig ud, at jeg havde lånt
dette eller hint fra Henrik Hertz's skuespil "Svend Dyrings hus".

Denne kritiske påstand er grundløs og uefterrettelig. Det er
åbenbart benyttelsen af kæmpevisernes versemål i begge stykkerne,
som har foranlediget den. Men hos mig er sprogtonen en ganske
anden end hos Hertz; diktionen i mit stykke har et ganske andet
klangpræg end i hans; over det rytmiske i mit stykke vifter en
let sommerluft; over det rytmiske hos Hertz ruger der høstvejr.

Heller ikke, hvad karakterer, handling, eller overhovedet hvad
det faktiske indhold angår, findes der mellem begge stykker nogen
anden eller større lighed end den, der er en nødvendig følge af,
at stoffet til dem begge er hentet ud fra kæmpevisernes trange
forestillingskreds.

Med fuldt så stor eller vel endnu større føje kunde man påstå, at
Hertz i sit "Svend Dyrings hus" havde lånt et og andet, og det
ikke så lidt endda, fra Heinrich v. Kleist's "Käthchen von
Heilbronn", der er skrevet i begyndelsen af dette århundrede.
Käthchens forhold til grev Wetter-Strahl er i alt væsentligt det
samme, som Ragnhilds til ridder Stig Hvide. Ligesom Ragnhild
drives også Käthchen af en gådefuld, uforklarlig magt til at
følge den mand, hun elsker, på alle hans veje, til lønligt at
liste sig efter ham, til viljeløst at lægge sig ned og sove i
hans nærhed, til naturnødvendigt at vende tilbage til ham, så
ofte hun end jages bort. Hertil kommer det overnaturliges
indgriben på flere andre måder både hos Kleist og hos Hertz.

Men er der nogen, som tviler på, at man i den endnu ældre
dramatiske literatur, med en smule god eller ond vilje, måtte
kunne opdrive et skuespil, om hvilket det kunde påståes, at
Kleist derfra havde lånt et eller andet til sit "Käthchen von
Heilbronn"? _Jeg_ tviler i al fald ikke derpå. Men deslige
påvisninger vilde være ørkesløse. Det, der gør et kunstværk til
sin ophavsmands åndelige ejendom, det er, at han har påtrykt
værket sin egen personligheds stempel. Jeg mener derfor, at til
trods for de antydede lighedspunkter er "Svend Dyrings hus" lige
så ubestridelig og udelukkende et originalværk af Henrik Hertz,
som "Käthchen von Heilbronn" er et originalværk af Heinrich v.
Kleist.

Den samme ret gjør jeg for mit eget vedkommende gældende med
hensyn til "Gildet på Solhaug". Jeg håber også, at man for
fremtiden vil lade enhver af de tre navnefættere få beholde
ubeskåret, hvad der med rette tilhører ham.

Georg Brandes har ved given anledning betegnet "Gildet på
Solhaug" i dets forhold til "Svend Dyrings hus", ikke som bygget
på noget lån, men som tilblevet under en påvirkning, en
indflydelse, udøvet af en ældre digter på den yngre. Hans
udtalelser om mit arbejde er for resten så velvillige, at jeg
herfor, som for så meget andet, har al grund til at være ham
takskyldig.

Men ikke desto mindre må jeg fastholde, at sagen i virkeligheden
heller ikke forholder sig således, som Brandes har opfattet den.
Henrik Hertz har aldrig i nogen særlig grad tiltalt mig som
dramatisk digter. Jeg kan derfor ikke få i mit hoved, at han
nogensinde skulde, mig uafvidende, have kunnet øvet nogen
indflydelse på min egen dramatiske produktion.

På dette punkt og i denne forbindelse kunde jeg indskrænke mig
til at henvise til dr. Valfrid Vasenius, docent i æstetik ved
universitetet i Helsingfors. I sin afhandling for den filosofiske
doktorgrad: "Henrik Ibsens dramatiska diktning i dess första
skede" (1879) så vel som i sit værk "Henrik Ibsen, ett
skaldeporträtt" (343 sider. Jos. Seligmann & comp. Stockholm.
1882.) har han gjort rede for sit grundsyn på mit her omhandlede
skuespil,--i sidstnævnte skrift suppleret med, hvad jeg under et
samvær i München for tre år siden i al korthed meddelte ham.
Hertil kunde jeg, som sagt, henvise.

Men for god ordens skyld vil jeg dog selv på de følgende blade i
omrids fortælle "Gildet på Solhaug"s tilblivelseshistorie.

Her er den:

Jeg indledede denne fortale med en oplysning om, at stykket er
skrevet i sommeren 1855.

Året i forvejen havde jeg skrevet "Fru Inger til Østråt".
Beskæftigelsen med dette drama havde nødsaget mig til literært og
historisk at fordybe mig i Norges middelalder, navnlig da i den
senere del af samme. Jeg forsøgte, så godt det lod sig gøre, at
leve mig ind i hine tiders sæder og skikke, i menneskernes
følelsesliv, i deres tænkesæt og udtryksmåde.

Denne periode er imidlertid ikke særdeles tiltalende at dvæle ved
i længden; den frembyder heller ikke synderligt stof, der egner
sig for dramatisk behandling.

Jeg tyede derfor også snart over til selve sagatiden. Men
kongesagaerne og overhovedet de strengere historiske
overleveringer fra denne fjerne tidsalder fængslede mig ikke; jeg
kunde dengang ikke for mine digteriske øjemed gøre nogen
dramatisk brug af stridighederne mellem konger og høvdinger,
mellem partier og flokke. Det skulde først komme senere.

Derimod fandt jeg i rigt mål i de islandske ætte-sagaer, hvad jeg
behøvede som menneskelig iklædning for de stemninger,
forestillinger og tanker, der dengang opfyldte, eller i al fald
mere eller mindre klart foresvævede mig. Disse gammelnordiske
literære bidrag til vor sagatids personalhistorie havde jeg
hidtil ikke kendt, knapt nok hørt dem nævne. Da faldt mig ved et
tilfælde N.M. Petersens, i al fald for sprogtonens vedkommende,
fortræffelige oversættelse i hænde. Ud fra disse ætte-krøniker
med deres vekslende forhold og optrin mellem mand og mand, mellem
kvinde og kvinde, overhovedet mellem menneske og menneske, slog
mig et personligt, fyldigt, levende livsindhold imøde; og ud af
denne min leven sammen med alle disse afsluttede, enkelte,
personlige kvinder og mænd fremstod i min tanke det første rå,
tågede udkast til "Hærmændene på Helgeland".

Hvor meget der af enkelthederne udformede sig i mig, véd jeg ikke
længer at opgive. Men jeg husker godt, at de to skikkelser, jeg
først fik øje på, var de to kvinder, som senere blev til Hjørdis
og Dagny. Et stort gilde med eggende og skæbnesvangre sammenstød
skulde der være i stykket. For øvrigt vilde jeg af karakterer,
lidenskaber og indbyrdes forhold optage alt det, der forekom mig
at være mest typisk for sagalivet. Med et ord,--hvad der i
Vølsungasagaen var blevet episk omdigtet, vilde jeg, dramatisk,
ligefrem gengive.

Nogen hel, sammenhængende plan udkastede jeg vel ikke dengang.
Dog stod det klart for mig, at et sådant skuespil var det første,
som nu skulde skrives.

Men så kom der adskilligt imellem. Det meste deraf var vel af
personlig natur og formodentlig det stærkest og nærmest
afgørende; men jeg tror nok, det heller ikke var ganske uden
betydning, at jeg just på den tid beskæftigede mig med indgående
at studere Landstads samling af "Norske folkeviser", der var
udkommet et par år i forvejen. De stemninger, jeg dengang befandt
mig i, forligedes bedre med middelalderens literære romantik end
med sagaens kendsgerninger, bedre med verseformen end med
prosastilen, bedre med det sprogmusikalske element i kæmpevisen,
end med det karakteriserende i sagaen.

Således skede det, at det formløst gærende udkast til tragedien
"Hærmændene På Helgeland" foreløbig forvandlede sig til det
lyriske drama "Gildet på Solhaug".

De to kvindeskikkelser, plejesøstrene Hjørdis og Dagny i den
påtænkte tragedie blev til søstrene Margit og Signe i det
fuldførte lyriske drama. Disse to sidstnævntes afstamning fra de
to sagakvinder, vil let falde i øjnene, når der først gøres
opmærksom derpå. Slægtsligheden er umiskendelig. Tragediens
dengang kun løst planlagte helt, den vidt berejste og ved
fremmede kongehoffer vel modtagne høvding, vikingen Sigurd,
omformede sig til riddersmanden og sangeren Gudmund Alfsøn, der
også har færdedes længe i fremmede lande og levet i kongens gård.
Hans stilling mellem de to søstre blev ændret i overensstemmelse
med de forandrede tidsomstændigheder og forholde; men begge
søstrenes stilling ligeoverfor ham forblev væsentlig den samme,
som i den oprindelig påtænkte og senere fuldførte tragedie. Det
skæbnesvangre gilde, som det i mit første udkast havde været mig
så magtpåliggende at male, blev i dramaet den skueplads, på
hvilken personerne helt igennem optrådte; det blev den baggrund,
imod hvilken handlingen hævede sig frem og meddelte det samlede
billede den grundstemning, jeg havde tilsigtet. Stykkets
afslutning dæmpedes og formildedes visstnok i overensstemmelse
med dets art som drama og ikke tragedie; men mellem rettroende
æstetikere turde der kanske alligevel kunne tvistes om, hvorvidt
der i denne afslutning ikke er blevet tilbage et drag af
uformidlet tragik som et vidnesbyrd om dramaets udspring.

Herpå skal jeg imidlertid ikke videre indlade mig. Jeg har kun
villet hævde og fastslå, at det foreliggende skuespil, ligeså
fuldt som alle mine øvrige dramatiske arbejder, er et
naturnødvendigt udslag af min livsgang på et bestemt punkt. Det
er opstået indenfra og ikke formedelst nogen ydre påvirkning
eller indflydelse.

Således og ikke anderledes hænger det sammen med tilblivelsen af
"Gildet på Solhaug".

  _Rom i April 1883_.

      HENRIK IBSEN.

   *   *   *   *   *

PERSONERNE:


BENGT GAUTESØN, herre til Solhaug.
MARGIT, hans hustru.
SIGNE, hendes søster.
GUDMUND ALFSØN, deres frænde.
KNUT GÆSLING, kongens foged.
ERIK FRA HÆGGE, hans ven.
EN HUSKARL.
EN ANDEN HUSKARL.
KONGENS SENDEBUD.
EN GAMMEL MAND.
EN PIGE.
GÆSTER, HERRER og FRUER.
MÆND i Knut Gæslings følge.
KARLE og PIGER på Solhaug.


(Handlingen foregår på Solhaug i det fjortende århundrede.)




FØRSTE AKT.


(En stadselig stue med dør i baggrunden og på begge sidevæggene.
Foran til højre et karnapvindu med små, runde, blyindfattede
ruder, og ved vinduet et bord med en mængde kvindesmykker. Langs
væggen til venstre et større bord med sølvkruse, bægre og
drikkehorn. Døren i baggrunden fører ud til en åben svalgang,
hvorigennem ses et vidt fjordlandskab.)

(Bengt Gautesøn, fru Margit, Knut Gæsling og Erik fra
Hægge sidder om drikkebordet til venstre. I baggrunden dels
sidder dels står Knuts mænd; et par ølboller går rundt
mellem dem. Langt borte høres kirkeklokker, som ringer til
højmesse.)

ERIK
(rejser sig op ved bordet.)
Og nu, kort og godt, hvad svar har I at give mig på mit ærend som
Knut Gæslings bejlermand?

BENGT
(skotter urolig til sin hustru.)
Ja, jeg--jeg tænker nu--
(da hun tier.)
Hm, Margit, lad os først høre, hvad _du_ mener.

MARGIT
(står op.)
Herr Knut Gæsling,--det var mig længe vitterligt, hvad Erik fra
Hægge nys fremsatte om eder. Jeg véd fuldt vel, at I stammer fra
en berømmelig slægt; I er rig på gods og guld, og vor kongelige
herre er eder synderlig bevågen.

BENGT
(til Knut.)
Synderlig bevågen,--det siger jeg også.

MARGIT.
Og visseligen kunde ikke min søster kåre sig nogen gævere
husbond--

BENGT.
Ingen gævere; det er lige det samme, som _jeg_ tænker.

MARGIT.
--dersom I ellers kan formå hende til at fatte godhed for jer.

BENGT
(ængstelig og halv sagte.)
Men,--men, min kære hustru--

KNUT
(springer op.)
Ja så, fru Margit! I mener, at eders søster--?

BENGT
(søger at berolige ham.)
Nej vent, Knut Gæsling! Vent nu. I må forstå os ret.

MARGIT.
Så lidet kan mine ord krænke jer. Min søster kender eder jo kun
af de viser, som er gjort om eder,--og de viser klinger ilde for
høviske øren.
  Eders fædres gård er et utrygt hjem
  mellem alle de vilde gæster.
  Både nat og dag har I gilde med dem.
  Krist hjælpe den ungmø, I fæster!
  Krist hjælpe den ungmø, I lokker med guld,
  med gods eller grønne skove;--
  snart vil I se hende sorrigfuld
  at længes, under muldet at sove.

ERIK.
Nu ja--sandt nok--Knut Gæsling lever noget vildt og ustyrligt.
Men sligt ændrer sig let, når han får sig en hustru i gården.

KNUT.
Og vel skal I mærke jer dette, fru Margit. Det kan være en uge
siden, at jeg var til drikkegilde på Hægge hos Erik, som her
står. Øllet var stærkt; og da det led ud på kvelden gjorde jeg
det løfte, at Signe, eders fagre søster, skulde vorde min viv,
før året var omme. Aldrig skal det siges Knut Gæsling på, at han
har brudt noget løfte. Derfor ser I selv, at I må kåre mig til
eders søsters husbond,--enten med det gode eller med det onde.

MARGIT.
  Før _det_ skal ske, vil jeg ikke fordølge,
  I må skille jer af med jert ravende følge.
  I må ikke længer med skrig og med larm
  jage rundt bygden tilhest og i karm;
  I må døve den gru, som langvejs står
  af Knut Gæslings komme til bryllupsgård.
  Høvisk må I te jer, når I rider til gilde;
  øksen skal I hjemme bag stuedøren stille;--
  I véd, den sidder løs i jer hånd, når mjød
  og øl har gjort jer panden fortumlet og rød.
  Ærbare kvinder skal I lade med fred;
  lad hvermand beholde sit eje;
  I må ikke frækt skikke nogen den besked,
  at hvis han er klog, så tar han ligskjorten med,
  når han færdes på eders veje.
  Og arter I jer sådan til året går ud,
  så kunde I nok vinde jer min søster til brud.

KNUT
(med indædt harme.)
I véd snildt at belægge eders ord, fru Margit. Forsandt--I burde
være prest og ikke eders husbonds frue.

BENGT.
Å, for den sags skyld, så kunde nok jeg også--

KNUT
(uden at agte på ham.)
Men vel skal I mærke jer, at havde en våbenfør mand talt mig til
på slig vis som I, så--

BENGT.
Nej men hør nu, Knut Gæsling,--I må forstå os!

KNUT
(som før.)
Nu, kort og godt, så skulde han fornummet, at øksen sidder mig
løs i hånden, som I for nylig sagde.

BENGT
(sagte.)
Der har vi det! Margit, Margit, dette her går aldrig godt.

MARGIT
(til Knut.)
I bad om ærligt svar, og det har jeg givet jer.

KNUT.
Vel, vel; jeg vil heller ikke regne det så nøje med jer, fru
Margit. I har mere kløgt, end alle vi andre tilhobe. Der er min
hånd;--kan hænde der er skellig grund for alle de hvasse ord, I
sagde mig.

MARGIT.
Det må jeg lide; nu er I jo alt på god vej til at bedre jer. Og
hør så et ord til. Vi holder gilde her på Solhaug idag.

KNUT.
Gilde?

BENGT.
Ja, herr Gæsling. I skal vide, det er vor bryllupsdag; idag for
tre år siden blev jeg fru Margits Mand.

MARGIT
(utålmodig, afbrydende.)
Som jeg sagde, vi holder gilde idag. Når I nu kommer fra kirken
og har røgtet eders øvrige ærender, så rider I hid igen og tager
del i laget. I kan da lære min søster at kende.

KNUT.
Vel, fru Margit; jeg takker jer. Dog var det ikke for at søge
kirken, jeg red herned imorges. Min rejse gælder Gudmund Alfsøn,
eders frænde.

MARGIT
(studser.)
Ham! Min frænde? Hvor vil I søge ham?

KNUT.
Hans gård ligger jo bag næsset, på den anden side af fjorden.

MARGIT.
Men han selv færdes langvejs herfra.

ERIK.
Sig ikke det; han turde være nærmere, end I tænker.

KNUT
(hvisker.)
Ti stille!

MARGIT.
Nærmere? Hvad mener I?

KNUT.
Har I da ikke hørt, at Gudmund Alfsøn er kommen tilbage til
landet igen? Han fulgte med kansleren Audun af Hægranæs, som var
sendt til Frankrig for at hente vor nye dronning.

MARGIT.
Det er ret nok; men kongens bryllup holdes i disse dage med stor
pragt i Bergen, og der er Gudmund Alfsøn med.

BENGT.
Ja, og der kunde vi også have været med, såfremt min hustru havde
villet.

ERIK
(sagte til Knut.)
Fru Margit véd da ikke, at--?

KNUT
(sagte.)
Det synes så; men lad dig ikke mærke med noget.
(højt.)
Nu ja, fru Margit, jeg får lige fuldt tage afsted på lykke og
fromme; ved kveldstid kommer jeg igen.

MARGIT.
Og da får I vise, om I mægter at styre jert vilde sind.

BENGT.
Ja, mærk jer det.

MARGIT.
I rører ikke eders økse; hører I, Knut Gæsling!

BENGT.
Hverken eders økse eller eders kniv eller hvad andet værge, I
bærer hos jer.

MARGIT.
Thi da kan I ingensinde håbe på noget svogerskab med mig.

BENGT.
Nej, det har vi fast bestemt os til.

KNUT
(til Margit.) Vær I bare tryg.

BENGT.
Og når vi har bestemt os til noget, så står det fast.

KNUT.
Det kan jeg lide, herr Bengt Gautesøn. Jeg har det på samme sæt;
og jeg har nu engang drukket på svogerskab mellem os. I får se
til, om ikke jeg også holder fast ved mit ord.--Guds fred til
ikveld!

(Han og Erik går med mændene ud i baggrunden. Bengt
følger dem til døren. Klokkeringningen er imidlertid ophørt.)

BENGT
(kommer tilbage.)
Det bares mig for, som han trued os, da han gik.

MARGIT
(tankespredt.)
Ja, sådan lod det.

BENGT.
Knut Gæsling er ikke god at komme ud for. Og når jeg tænker mig
om, så gav vi ham også altfor mange umilde ord. Nå, lad os ikke
gruble over den sag. Idag må vi være lystige, Margit! Og det,
mener jeg, vi har god grund til begge to.

MARGIT
(smiler tungt.)
Ja, tilvisse!

BENGT.
Jeg var ikke ganske ung, da jeg bejled til dig, det er sandt. Men
den rigeste mand på mange, mange mile, det véd jeg da visst, at
jeg var. Du var en fager ungmø, af ædel slægt; men medgiften
skulde ikke friste nogen frier.

MARGIT
(hen for sig.)
Og dog var jeg dengang så rig.

BENGT.
Hvad sagde du, min hustru?

MARGIT.
Å, intet, intet.
(går over mod højre.)
Jeg vil pynte mig med perler og ringe. Det er jo min glædesfest
ikveld.

BENGT.
Slig tale tykkes jeg vel om. Lad mig se, du klæder dig i din
bedste stads, så vore gæster kan sige: lyksalig hun, som fik
Bengt Gautesøn til husbond.--Men nu må jeg ud i madburet; der er
fuldt op at tage vare på idag.
(han går ud til venstre.)

MARGIT
(segner ned i en stol ved bordet til højre.)
  Vel var det han gik. Når jeg ser ham herinde,
  det er mig som blodet holdt op at rinde;
  det er som en kold, en knugende magt
  havde sig rundt om mit hjerte lagt.
(med frembrydende tårer.)
  Han er min husbond! Jeg er _hans_ viv!
  Hvorlænge varer et menneskes liv?
  Gud fri mig,--kanhænde halvhundrede år;--
  og jeg--i det tre og tyvende går!
(roligere, efter en kort taushed.)
  Det er tungt at sukke bag gylden mur;
  det er tungt at sidde så længe i bur.
(famler tankespredt mellem smykkerne og begynder at pynte sig.)
  Med perler og ringe alt som bedst,
  han bad, at jeg smykke mig skulde.
  Det var mig en gladere bryllupsfest,
  om jeg stædtes til ro under mulde.
(afbrydende.)
  Dog jeg vil ikke mere tænke derpå;
  jeg kender en vise, som kan sorgen forslå.
(hun synger.)
  Bergkongen red sig under ø;
  --så klagelig rinde mine dage--
  vilde han fæste den væne mø.
  --ret aldrig du kommer tilbage--

  Bergkongen red til herr Håkons gård;
  --så klagelig rinde mine dage--
  liden Kirsten stod ude, slog ud sit hår.
  --ret aldrig du kommer tilbage--

  Bergkongen fæsted den væne viv;
  --så klagelig rinde mine dage--
  han spændte en sølvgjord omkring hendes liv.
  --ret aldrig du kommer tilbage--

  Bergkongen fæsted den liljevånd
  --så klagelig rinde mine dage--
  med femten guldringe til hver hendes hånd.
  --ret aldrig du kommer tilbage--

  Tre sommere gik, og der gik vel fem;
  --så klagelig rinde mine dage--
  Kirsten sad i berget i alle dem.
  --ret aldrig du kommer tilbage--

  Fem sommere gik, og der gik vel ni;
  --så klagelig rinde mine dage--
  liden Kirsten så ikke solen i li.
  --ret aldrig du kommer tilbage--

  Dalen har blomster og fuglesang;
  --så klagelig rinde mine dage--
  i berget er der guld og en nat så lang.
  --ret aldrig du kommer tilbage--

(hun rejser sig og går henover gulvet.)
  Den vise sang Gudmund så mangen kveld,
  da han var hos min fader hjemme.
  Der er noget deri,--jeg véd ikke selv,--
  der er noget, som jeg aldrig kunde glemme;
  der er noget, som mægtigt fyldte min hu,--
  som jeg aldrig forstod,--som jeg grubler på endnu.
(forfærdet, stanser.)
  Røde guldringe! Beltet om mit liv--!
  Med guld var det bergkongen fæsted sin viv!
(fortvilet; synker ned på en bænk ved bordet til venstre.)
  Ve mig! Selv er jeg bergkongens brud!
  Og ingen--ingen kommer for at løse mig ud.

(Signe, glædestrålende, kommer løbende ind fra
baggrunden.)

SIGNE
(råber.)
Margit, Margit,--han kommer!

MARGIT
(springer op.)
Kommer? Hvem kommer?

SIGNE.
Gudmund, vor frænde!

MARGIT.
Gudmund Alfsøn! Her! Hvor kan du tro--?

SIGNE.
Å, jeg er viss på det.

MARGIT
(går over mod højre.)
Gudmund Alfsøn er med til bryllupsgildet
i kongsgården; det véd du lige så godt som jeg.

SIGNE.
Kan være; men endda så er jeg sikker på, det var ham.

MARGIT.
Har du set ham?

SIGNE.
Å nej, nej; men nu skal du høre--

MARGIT.
Ja, skynd dig,--fortæl!

SIGNE.
  Det var sig årle, da klokkerne klang,
  mig lysted at ride til kirke;
  de vildene fugle kvidred og sang
  alt mellem siljer og birke.
  Der var en gammen i luft og i li;
  kirketiden fast var omme;
  thi alt som jeg red ad den skyggefulde sti
  mig vinked hver rosenblomme.
  Jeg trådte så tyst på kirkegulvet ind;
  presten stod højt i koret;
  han sang og læste; med andagt i sind
  lytted mænd og kvinder til ordet.
  Da hørtes en røst over fjorden blå;
  mig tyktes, at alle de billeder små
  vendte sig om for at lytte derpå.

MARGIT.
  Hvad mere? Signe,--tal ud, tal ud!

SIGNE.
  Det var som et dybt, et ufatteligt bud
  maned mig udenfor kirkens mur
  over hej og dal, gennem li og ur.
  Mellem hvide birke jeg lyttende skred;
  jeg vandrede fast som i drømme;
  øde stod bag mig det hellige sted;
  thi prest og kirkefolk vandrede med,
  mens det koglende kvad monne strømme.
  Der var så stille på kirkesti;
  mig tyktes, at fuglene lytted i li,
  at lærken daled og gøken taug,
  og at det svared fra fjeld og haug.

MARGIT.
  Bliv ved!

SIGNE.
      Da korsed sig mand og kvinde;
(med hænderne mod brystet.)
  men selsomme tanker steg op herinde.
  Fuldt vel jeg kendte den dejlige sang;
  Gudmund har sunget den mangen gang;
  Gudmund har sunget den mangen kveld,--
  og alt, hvad han har sunget, det mindes jeg vel.

MARGIT.
  Og du tror, det skulde være--?

SIGNE.
      Jeg véd det så visst!
  Tro mig, mit ord skal du sande.
(leende.)
  Kommer ikke hver en liden sangfugl tilsidst
  igen fra de fremmede lande?
  Jeg véd ikke selv,--men jeg er så glad--!
  Der falder mig ind--. Margit, véd du hvad?
  Hans harpe har hængt så længe
  på væggen derinde. Jeg vil tage den ned;
  jeg vil pudse den blank og stille den bered
  og stemme dens gyldne strenge.

MARGIT
(åndsfraværende.)
  Gør, som dig lyster--

SIGNE
(bebrejdende.)
      Det er ikke ret.
(omfavner hende.)
  Når Gudmund kommer, vil du atter vorde let
  tilsinds, som da Signe var liden.

MARGIT
(hen for sig.)
  Så mangt har forandret sig siden--

SIGNE.
  Margit, du _skal_ være fro og glad!
  Har du ikke terner og svende?
  I dit kammer hænger kostelige klæder på rad.
  Å Krist, hvilken rigdom uden ende!
  Om dagen kan du ride dig i lunden sval,
  at vejde den vilde rå;
  om natten kan du sove i fruersal
  på silkebolsterne blå.

MARGIT
(ser mod karnappet.)
  Og _han_ skulde komme til Solhaug som gæst!

SIGNE.
  Hvad siger du?

MARGIT
(vender sig.)
      Intet.--Gå; smyk dig som bedst.
  Min lykke, den du så lydt monne prise,
  kunde times dig selv.

SIGNE.
      Hvad mener du vel?

MARGIT
(stryger hendes hår.)
  Jeg mener--; nu ja, det vil sig jo vise--;
  jeg mener,--hvis en bejler red sig hid ikveld--;

SIGNE.
  En bejler? Til hvem?

MARGIT.
      Til dig.

SIGNE
(med latter.)
          Til mig?
  Å, da er han kommen på den urette vej.

MARGIT.
  Hvad vilde du svare, hvis høvisk han bad
  om din tro?

SIGNE.
      Jeg vilde svare, jeg er for glad
  til at tænke på bejlere eller på sligt.

MARGIT.
  Men hvis han var mægtig? Hvis hans hus var rigt?

SIGNE.
  Å, var han end konge, med hallen fuld
  af dyre klæder og røden guld,
  det skulde så lidet mig friste.
  Nu bæres det mig for, jeg er rig nok med mig selv,
  med sommer og sol og den susende elv,
  med dig og de fugle på kviste.
  Kære søster min,--her vil jeg bygge og bo;
  og at skænke nogen bejler min hånd og min tro,
  dertil har jeg ikke tid; dertil er jeg for fro!

(hun iler syngende ud til venstre.)

MARGIT
(efter et ophold.)
Gudmund Alfsøn skulde komme hid? Hid--til Solhaug? Nej, nej, det
kan ikke være.--Signe havde hørt ham synge, sagde hun. Når jeg
hørte granerne suse dybt derinde i skogen, når jeg hørte fossen
rulle og fuglene lokke i trætoppene, da bares det mig tidt nok
for, som om Gudmunds kvæder blanded sig alt imellem. Og dog var
han langvejs herfra.--Signe har skuffet sig selv. Gudmund kommer
ikke.

BENGT
(i hastværk, fra baggrunden, råber.)
En uventet gæst, min hustru!

MARGIT.
Og hvem?

BENGT.
Gudmund Alfsøn, din frænde!
(råber ud gennem døren til højre.)
Det bedste gæstekammer må holdes rede--og det på stand!

MARGIT.
Han er da alt på gården?

BENGT
(ser ud gennem svalgangen.)
Ikke så lige endnu; men længe vil det ikke vare.
(råber ud højre igen.)
Den snittede ekeseng med dragehovederne!
(går hen til Margit.)
Hans våbendrager bragte bud og hilsen fra ham; selv følger han
efter.

MARGIT.
Hans våbendrager? Kommer han hid med våbendrager?

BENGT.
Ja, det skulde jeg vel mene. En våbendrager og seks rustede mænd
er hos ham. Nå ja, Gudmund Alfsøn er jo også en hel anden mand
nu, end dengang han drog ud på langfærd. Men jeg må ned og tage
imod ham.
(råber ud.)
Læg gyldenlæderssadlen på min hest! Og glem ikke bidslet med
ormehovederne!
(ser ud i baggrunden.)
Au, der er han alt ved ledet! Nå, så min stav da; min
sølvknappede stav! Slig en herre,--Krist fri mig--ham må vi tage
imod med ære, med stor ære!
(han går skyndsomt ud i baggrunden.)

MARGIT
(grublende.)
  Han vandred fra bygden som den fattigste svend.
  Nu kommer han med væbner og med rustede mænd.
  Hvad vil han? Er det hans agt at se,
  om bittert jeg nages af kummer og ve?
  Lyster det ham at prøve og friste,
  hvad jeg mægter at bære, før hjertet må briste?
  Mener han, at--? Ah, prøv kun derpå;
  så ringe en fryd skal du deraf få!
(hun vinker ud gennem døren til højre.)

(Tre Piger kommer ind i stuen.)

MARGIT.
  I høre mig vel, mine terner små;
  I bringe mig på stand min silkekåbe blå.
  I følge mig flugs i fruerstuen ind,
  at klæde mig høvisk i fløjel og skind.
  To af jer skal klæde mig i skarlag og mår,
  den tredje skal vinde perler i mit hår.
  I bære mig alle mine smykker did ud!

(Pigerne går med smykkeskrinene ud til venstre.)

MARGIT.
  Så vil jeg! Margit er jo bergkongens brud.
  Vel! Jeg får at bære mit kongelige skrud.
(hun går ud til venstre.)

(Bengt fører Gudmund Alfsøn ind gennem svalgangen i
baggrunden.)

BENGT.
Og endnu en gang,--hil eder under Solhaugs tag, min hustrus
frænde!

GUDMUND.
Jeg takker jer. Og hvordan går det hende? Hun lider dog
vel i alle måder, vil jeg tro?

BENGT.
Ja, det kan I sværge på, hun gør. Der fattes hende intet. Hele
fem terner kan hun byde og råde over; en fuldt sadlet ganger står
rede, så snart det kun lyster hende. Nå, snart sagt, så har hun
alt, hvad en høvisk kvinde kan begære for at være fornøjet i sine
kår.

GUDMUND.
Og Margit,--hun er da vel fornøjet?

BENGT.
Gud og hvermand skulde tro, hun måtte være det; men selsomt nok--

GUDMUND.
Hvad mener I?

BENGT.
Ja, enten I nu vil tro det eller ikke, så bæres det mig for, at
Margit var lystigere tilsinde alt imens hun leved i fattige kår,
end siden hun blev frue på Solhaug.

GUDMUND
(hen for sig.)
Jeg vidste det jo nok; sådan måtte det gå.

BENGT.
Hvad siger I, frænde?

GUDMUND.
Jeg siger, højligen undrer mig, hvad I fortæller om eders hustru.

BENGT.
Ja, mener I ikke, det går mig ligeså? Jeg vil aldrig gælde for en
ærlig herremand mere, dersom jeg skønner, hvad hun yderligere kan
ønske sig. Jeg er om hende så lang dagen er; og ingen skal kunne
sige mig på, at jeg holder hende strengt; alt tilsyn med hus og
gård har jeg taget på mig; og ikke desmindre--. Nå, I var jo
altid en lystig svend; jeg tænker nok, I bringer solskin med jer.
Hys; der kommer fru Margit! Lad jer ikke mærke med, at
jeg--

(Margit kommer i rig dragt fra venstre.)

GUDMUND
(går hende imøde.)
Margit,--kære Margit!

MARGIT
(stanser, ser fremmed på ham.)
Forlad mig, herr ridder; men--?
(som om hun først nu genkendte ham.)
Forsandt, hvis jeg ikke fejler, så er det Gudmund Alfsøn.
(rækker hånden frem.)

GUDMUND
(uden at tage den.)
Og du kendte mig ikke straks igen?

BENGT
(leende.)
Nej men, Margit, hvad tænker du dog på? Jeg meldte dig jo nylig,
at din frænde--

MARGIT
(går over mod bordet til højre.)
Tolv år er en lang tid, Gudmund. Den friskeste urt kan dø i
tiende led imens--

GUDMUND.
Det er syv år siden vi sidst sås.

MARGIT.
Tilvisse, det må være længere siden.

GUDMUND
(ser på hende.)
Jeg kunde fristes til at tro det; men det er dog som jeg siger.

MARGIT.
Hel selsomt. Jeg var dog visst et barn dengang; og det tykkes min
en evig lang tid siden jeg var barn.
(kaster sig ned i en stol.)
Nå, sæt eder, min frænde! Hvil eder ud; ikveld skal I forlyste os
med eders sang.
(med et tvungent smil.)
Ja, I véd vel, vi er glade her på gården idag,--vi holder gilde.

GUDMUND.
Det blev mig sagt, ret som jeg gik ind på tunet.

BENGT.
Ja, idag for tre år siden blev jeg--

MARGIT
(afbrydende.)
Min frænde har alt hørt det.
(til Gudmand.)
Vil I ikke lægge eders kappe bort?

GUDMUND.
Jeg takker eder, fru Margit; men det bæres mig for, som her er
koldt,--koldere, end jeg havde ventet.

BENGT.
Da er jeg både svedt og varm; men jeg har også fuldt op at tage
vare på.
(til Margit.)
Lad nu ikke tiden falde lang for vor gæst, mens jeg er ude. I kan
jo snakke sammen om gamle dage.
(vil gå.)

MARGIT
(tvilrådig.)
Går du? Vil du ikke heller--?

BENGT
(leende, til Gudmund, idet han kommer tilbage.)
Ser I vel; herr Bengt til Solhaug er manden, som forstår at
færdes mellem kvindfolk. Der er ikke den stund så kort, at min
hustru kan være mig foruden.
(til Margit, idet han tager hende under hagen) Vær du
trøstig; jeg skal snart være hos dig.

MARGIT
(hen for sig.)
Å, kval og harm at måtte lide alt dette.
(kort taushed.)

GUDMUND.
Hvorlunde lever eders søster kære?

MARGIT.
Jeg takker; hel vel.

GUDMUND.
Det blev sagt, hun skulde være hos eder.

MARGIT.
Her har hun været siden jeg--
(slår om.)
For tre år siden kom hun til Solhaug med mig.
(lidt efter.)
  Hun træder visst snart i stuen herind.

GUDMUND.
  Signe havde fordum så vennesælt sind;
  hun kendte ej list eller rænke;
  når jeg kommer ihug hendes øjne blå,
  jeg må på guds engle tænke.
  Dog, mangt kan i syv års tid forgå.
  Sig mig,--mens fjernt fra bygden jeg vandred,
  har også hun sig så stærkt forandret?

MARGIT
(tvungent spøgende.)
  Hun også? Er det i kongens gård
  slig høvisk tale man lærer?
  I minder mig om, hvordan tiden tærer--

GUDMUND.
  Margit, hel vel mine ord I forstår.
  Engang var I mig begge så blide;
  I græd, da jeg skulde fra bygden ride;
  vi loved at holde som søskende sammen
  i fryd og i ve, i nød og i gammen.
  I lyste som en sol mellem jomfruer små;
  så viden om land eders ry monne gå;--
  fuldt vel er I endnu så fager en kvinde.
  Men Solhaugs frue, kan jeg mærke, har glemt
  den fattige frænde. Så umildt er I stemt,
  I, der engang var så vennesæl tilsinde.

MARGIT
(nesten tårekvalt.)
  Ja engang--!

GUDMUND
(ser deltagende på hende, tier lidt og siger med dæmpet stemme):
      Eders husbond bød os at korte
  tiden med at melde om gammelt og kært.

MARGIT
(heftigt.)
  Nej, nej; ikke derom!
(roligere.)
      Det falder mig så svært
  at mindes; den ting har jeg aldrig lært.
  Meld heller om de år, I var borte;--
  den tid er vel ej på bedrift så arm;
  meget må I kunne mig berette;
  derude er jo verden både vid og varm,--
  der er sindet og tankerne lette.

GUDMUND.
  I kongens hal var jeg aldrig så fro,
  som dengang jeg var smådreng i det fattige bo.

MARGIT
(uden at se på ham.)
  Og jeg--hver dag, jeg på Solhaug bode,
  takked himlen, at den gjorde mine kår så gode.

GUDMUND.
  Vel eder, dersom I kan takke fordi--

MARGIT
(heftigt.)
  Og er jeg da ikke hædret og fri?
  Kan jeg ikke byde, som det huger mig bedst?
  Kan jeg ikke, alt som det lyster mig, råde?
  Her er jeg den første; ingen sidder mig næst;
  Og det, véd I, var mig altid til måde.
  I tænkte nok at finde mig kummerlig og træt;
  men I ser, jeg er fro, mit sind er let.
  Se, derfor kunde I sparet jert komme
  til Solhaug; det vil jer kun lidet fromme.

GUDMUND.
  Hvad mener I, fru Margit?

MARGIT
(reiser sig.)
      Tilfulde jeg véd,
  hvad der fører jer ind i min enlige stue.

GUDMUND.
  I véd, hvi jeg kommer? Og det er jer ikke med?
(hilser og vil gå.)
  Guds fred og farvel da, min ædle frue!

MARGIT.
  Det var eder mere til ære, ifald
  I var bleven, hvor I var, i kongens hal.

GUDMUND
(stanser.)
  I kongens hal? Kan I spotte min nød?

MARGIT.
  Eders nød? Nu, højt må I hige, frænde;
  jeg gad vide, hvor I tænker at ende!
  I kan eder klæde i fløjel rød,
  er kongens mand, ejer gods og guld--

GUDMUND.
  Bedst må I vide, om lykken er mig huld.
  I sagde for nylig, fuldt vel I vidste
  mit ærend på Solhaug--

MARGIT.
      Det véd jeg forsand!

GUDMUND.
  Da kender I og, hvad jeg nys måtte friste;--
  da véd I, jeg er en fredløs mand.

MARGIT.
(skrækslagen.)
  Fredløs! Du, Gudmund!

GUDMUND.
      Det er jeg for visst.
  Dog sværger jeg dyrt, ved den hellige Krist,
  havde jeg kendt eders tanker og sind,
  aldrig var jeg tyet på Solhaug ind.
  Jeg mente, I endnu var mild og god,
  alt som dengang jeg eder forlod;
  men jeg vil ikke trygle; skogen er stor,
  og sikker er min hånd og min bue;--
  langt heller være hejens sten mit bord
  og bjørnehiet min stue.
(vil gå.)

MARGIT
(holder ham tilbage.)
  Fredløs! Nej, bliv! Jeg sværger dig til,
  slet intet jeg derom vidste.

GUDMUND.
  Det er, som jeg siger. Mit liv står på spil;
  og livet vil hver mand friste.
  Tre nætter lå jeg som hunden ude;
  på fjeldet jeg hvilte mine mødige ben
  og læned mit hoved til urens sten.
  At tigge om ly, om bolster og pude
  i fremmed folks hus, det var mig for tungt;
  min tro var jo frejdig; mit håb var ungt;
  jeg tænkte: når du til Solhaug kommer,
  da er du frelst fra al din kvide;
  der finder du venner; på dem kan du lide.--
  Men håbet er skørt som markens blommer.
  Eders husbond mødte mig med horn og krus;
  han åbned for mig både dør og porte;--
  men øde tykkes mig eders hus;
  hallen er mørk; mine venner er borte.
  Nu godt; jeg stiger påny til fjelds.

MARGIT
(bønligt.)
  Å, hør mig!

GUDMUND.
      Mit sind er ej som en træls.
  Nu tykkes mig livet en uselig gave;
  Jeg agter det fast for intet værd.
  Skrinlagt har I alt, hvad der var mig kært;
  mit fagreste håb jeg måtte begrave.
  Farvel da, fru Margit!

MARGIT.
      Nej, Gudmund, hør!
  Ved gud og mænd--!

GUDMUND.
      Forlyst dig som før;
  lev du i gammen og ære;
  så lidet skal Gudmund mørkne din dør;
  ret aldrig han skal dig besvære.

MARGIT.
  Nu er det nok. Dine bitre ord
  vil volde dig anger og kvide.
  Havde jeg vidst, at du fredløs fór
  alt over strande så vide,--
  tro mig, da var det min kæreste dag,
  da du tyed ind under Solhaugs tag,
  da var det for visst min gladeste fest,
  når den fredløse meldte sig her som gæst.

GUDMUND.
  Du siger--! Hvad skal jeg tænke og tro?

MARGIT
(rækker ham hånden.)
  At frænder og venner på Solhaug bo.

GUDMUND.
  Men det, som du nys--?

MARGIT.
      Agt ikke derpå.
  Hør mig, så vil du det hele forstå.
  For mig er livet en nat så sort;
  der er ikke sol eller stjerne.
  Og intet mægter min kvide at fjerne;
  thi, ak, jeg har byttet min ungdom bort.
  Mit frejdige sind jeg solgte for guld;
  jeg hilded mig selv i brogede lænker.
  Tro mig, så klageligt vederlag skænker
  rigdom, når barmen er sorrigfuld.
  Dengang vi var børn,--hvor var jeg da fro!
  Vore kår var ringe, fattigt vort bo;
  men rigt var håbet i mit bryst herinde.

GUDMUND,
(der ufravendt har betragtet hende.)
  Og du arted dig alt til den dejligste kvinde.

MARGIT.
  Kan være; men al den lov og pris,
  jeg hørte, det blev til min lykkes forlis.
  Du måtte bort til de fremmede lande;
  men alle dine kvæder graved sig ind
  dybt i mit hjerte, dybt i mit sind,
  og sløred med tanker min pande.
  Du havde sunget om al den lyst,
  som mægter at rummes i et menneskes bryst:
  du havde sunget om det frejdige liv
  blandt herrer og fruer. Alt som bedst
  kom bejlere fra øst og bejlere fra vest;
  og så--så blev jeg min husbonds viv.

GUDMUND.
  Å, Margit!

MARGIT.
      Der gik ikke lang tid hen,
  før jeg måtte så bitterlig græde.
  At tænke på dig, min frænde, min ven,
  det blev min eneste glæde.
  Hvor det tyktes mig tomt i Solhaugs hal
  og i alle de store stuer!
  Her gæsted os riddere, herrer og fruer;
  her sang mig til ære så mangen skald;
  men der var ikke én, som ret mig forstod,
  ikke én, som fatted min jammer;--
  jeg frøs, som sad jeg i bergets kammer;
  dog værked mit hoved, dog brændte mit blod.

GUDMUND.
  Men din husbond--?

MARGIT.
      Han var mig aldrig kær!
  hans guld var alt, hvad mig hilded;
  talte han til mig, sad han mig nær,
  blev mit sind af kvide forvildet.
(slår hænderne sammen.)
  Og sådan har jeg levet i årene tre!
  Mit liv var en evig, en endeløs ve.
  Dit komme rygtedes; visst du kender
  den stolthed, som dybt i mit hjerte brænder;
  jeg dulgte min nød, jeg gemte min kvide;
  thi du måtte mindst af alle den vide.

GUDMUND
(bevæget.)
  Og derfor var det, du vendte dig bort--.

MARGIT
(uden at se på ham.)
  Jeg tænkte, du kom for at spotte min vånde.

GUDMUND.
  Margit, kunde du tro--?

MARGIT.
      Nu, kort
  og godt, der var grund nok for hånde.
  Dog, himlen være takket, nu er det forbi;
  jeg står ikke længer alene;
  om barmen er jeg så let og fri,
  som et barn under abildgrene.
(farer sammen i skræk.)
  Ah, hvad falder mig ind! Hvor kunde jeg glemme--!
  Alle helgener se til mig nådigt ned!
  Fredløs, sagde du--?

GUDMUND
(smiler.)
      Nu er jeg hjemme;
  her lader mig kongens mænd med fred.

MARGIT.
  Men du, som nylig stod højt i agt,--
  sig mig hvorlunde--?

GUDMUND.
      Snart er det sagt
  Du véd, jeg var i de franske riger,
  da kansleren, Audun fra Hægranæs, drog
  did fra Bergen med et fyrsteligt tog,
  at føre prinsessen med svende og piger
  og skatte til Norge som kongens brud
  Herr Audun var så fager og prud;
  prinsessen var den livsaligste kvinde.
  Hendes øjne kunde bede den varmeste bøn;--
  de talte tilhobe, de hvisked i løn.
  Hvorom? Det var svært at finde.--
  Det var sig en nat; jeg læned mig tyst
  op imod snekkens side;
  mine tanker stævned mod Norges kyst
  alt med de måger hvide.
  Da hvisked to røster bag ved min ryg;--
  jeg vendte mig om;--det var ham og hende;
  de så mig ikke; jeg sad så tryg;
  dog kunde jeg begge kende.
  Hun så på ham med et klageligt blik
  og hvisked: ak, dersom farten gik
  mod syd til de dejlige lande,
  og var vi alene på snekken, vi to,
  da tror jeg for visst mit hjerte fandt ro,
  da brændte visst ikke min pande!
  Genmæled herr Audun; hun svared ham kæk,
  svared med ord så hede, så vilde;
  jeg så hendes øjne som stjerner spille;
  hun bad ham--
(afbrydende.)
      Det greb mig med rædsel og skræk.

MARGIT.
  Hun bad--?

GUDMUND.
      Jeg fór op; i hast de forsvandt;
  alene stod jeg på skibets dæk;--
(tager en liden flaske frem.)
  men hvor de havde siddet, denne jeg fandt.

MARGIT.
  Og den--?

GUDMUND
(med dæmpet stemme.)
      Den rummer en gådefuld saft;--
  en dråbe deraf i din uvens bæger,--
  så sagtelig sygner hans livsenskraft,
  og intet i verden ham hjælper og læger.

MARGIT.
  Men sig mig--?

GUDMUND
(hviskende.)
      Den var for kongen bestemt.

MARGIT.
  Alle helgener!

GUDMUND
(idet han atter forvarer flasken.)
      Vel, at jeg fik den gemt.--
  Tre dage efter var farten til ende.
  Så lønligt flygted jeg med mine svende;
  jeg vidste jo nok, i kongens hal
  vilde Audun listelig volde mit fald,--
  vilde forklage mig--

MARGIT.
      Nu er forbi
  din værste nød; snart er alt ved det gamle.

GUDMUND.
  Alt? Nej, Margit,--dengang var du fri.

MARGIT.
  Du mener--?

GUDMUND.
      Jeg? Intet. Å, lad mig samle
  mine tanker; jeg er så frejdig og fro
  fordi jeg, som fordum, er hos eder to.
  Men, sig mig,--Signe--?

MARGIT
(peger smilende mod døren til venstre.)
      Hun kommer snart.
  Hun må jo pynte sig lidt for sin frænde,
  og det er vel ikke gjort i en fart.

GUDMUND.
  Jeg må se, om hun endnu kan mig kende.

(han går ud til venstre.)

MARGIT
(ser efter ham.)
Hvor han er fager og mandig.
(med et suk.)
Der er ikke megen lighed mellem ham og--
(rydder lidt op ved drikkebordet, men standser igen dermed.)
Dengang var du fri, sagde han. Ja, dengang!
(kort taushed.)
Det var en selsom fortælling, den om prinsessen, som--. Hun havde
en anden kær, og så--. Ja, disse kvinder i de fremmede lande,--
jeg har hørt det før,--de er ikke veke som vi; de ræddes ikke for
at gøre en tanke til dåd.
(tager et bæger, som står på bordet.)
Af dette bæger drak Gudmund og jeg på et frydeligt gensyn, da han
rejste. Det er fast det eneste arvestykke, jeg bragte med til
Solhaug.
(sætter bægeret ind i et vægskab.)
Hvor blid denne sommerdag er. Her er så lyst herinde. Så lifligt
har ikke solen skinnet i tre år.

(Signe, og efter hende Gudmund kommer ind fra
venstre.)

SIGNE
(løber leende hen til Margit.)
Ha-ha-ha! Han vil ikke tro, det er mig!

MARGIT
(smilende, til Gudmund.)
  Ser du; mens fjernt fra bygden du vandred,
  har også _hun_ sig så stærkt forandret.

GUDMUND.
  Tilvisse! Men at hun skulde--! Nej, nej,
  det var dog aldrig faldet mig ind.
(griber Signes hænder og ser på hende.)
  Og dog, dit uskyldige barnesind
  læser jeg endnu i øjnene blå;--
  hvor kan jeg da længer tvile derpå!
  Jeg må le, når jeg mindes, hvor tidt jeg har
  tænkt dig sålunde, som dengang jeg bar
  dig på mine arme. Da var du et barn;
  nu er du en huldre, som kogler og gækker.

SIGNE
(truer med fingeren.)
  Ja, vogt dig! Hvis huldrens harme du vækker,--
  pas på,--hun hilder dig i sit garn!

GUDMUND
(hen for sig.)
  Næsten bæres mig for, som det alt var sket.

SIGNE.
  Men vent; du har jo end ikke set
  hvorlunde jeg har holdt din harpe i ære.
(idet hun går ud til venstre.)
  Nu må du mig alle dine kvæder lære!

GUDMUND
(sagte, ser efter hende.)
  Sprungen ud som den fagreste rosenblomme,
  der endnu var knop ved dagens komme.

SIGNE
(bringer harpen.)
  Se her!

GUDMUND
(griber den.)
      Min harpe! Så blank som før!
(slår nogle toner.)
  Der er endnu klang i de gamle strenge;--
  nu skal du ikke længer på væggen hænge--

MARGIT
(ser ud i baggrunden.)
  Hist kommer vore gæster.

SIGNE
(mens Gudmund indleder sin sang.)
      Hys,--stille! å hør!

GUDMUND
(synger.)

  Jeg vandred i lien så tung og så ene;
  de småfugle kvidred fra busker og grene;
  så listelig kvidred de sangere små:
  hør til, hvordan kærlighed monne opstå!

  Den vokser som eken i årene lange;
  den næres ved tanker og sorger og sange.
  Den spirer så let; i den flygtigste stund
  fæster den rødder i hjertets grund!

(Han går under efterspillet op mod baggrunden, hvor han sætter
harpen fra sig.)

SIGNE
(tankefuld, gentager for sig selv.)
  Den spirer så let; i den flygtigste stund
  fæster den rødder i hjertets grund.

MARGIT
(adspredt.)
Talte du til mig?--Jeg hørte ikke ret--?

SIGNE.
Jeg? Nej visst ikke. Jeg mente kun--
(synker atter hen som i drømme.)

MARGIT
(halv højt; ser frem for sig.)
  Den vokser som eken i årene lange;
  den næres ved tanker og sorger og sange.

SIGNE
(opvågnende.)
Du siger, at--?

MARGIT
(farer med hånden over panden.)
Å, det var intet. Kom; vi må gå vore gæster imøde.

(Bengt kommer med mange Gæster, Mænd og
Kvinder, ind gennem svalgangen.)

GÆSTERNE
(synger):

  Over tilje med sang og strengespil
    i gildestuen vi træde.
  Guds fred vi ønsker den frue mild;
  vi ønsker både gammen og glæde.
  Gid altid en himmel, så lys som idag,
      over Solhaugs tag
      må sig brede!





ANDEN AKT.


(En birkelund, der støder op til huset, hvoraf et hjørne ses til
venstre. En fodsti fører op i lien i baggrunden. Til højre for
stien fosser en elv nedover og taber sig mellem fjeldstykker og
stene. Det er lys sommernat. Døren til huset står åben; vinduerne
er oplyste. Musik høres derinde.)

GÆSTERNE
(synger i gildestuen.)

  Lad fedlen klinge; ved strengeklang
  træder vi dansen den nat så lang.
  Hvor lystigt at trine på tilje!
  Den jomfru brænder så skær som et blod;
  det er sig den smådreng, bold og god,
  han favner den væne lilje!

(Knut Gæsling og Erik fra Hægge kommer ud fra
huset. Musik, dans og lystighed vedbliver under det følgende at
lyde dæmpet derinde.)

ERIK.
Bare det ikke kommer til at angre dig, Knut.

KNUT.
Lad du mig om det.

ERIK.
Ja, ja, voveligt er det dog. Du er kongens foged. Der udgår
herrebud til dig, at du skal fange Gudmund Alfsøn, hvor du kan
komme over ham. Og nu, da du har ham lige i næven, så tilsiger du
ham dit venskab og lader ham færdes frit, hvor det lyster ham.

KNUT.
Jeg véd, hvad jeg gør. I hans egen stue har jeg søgt ham, og der
var han ikke at finde. Og dersom jeg nu forsøgte på at gribe ham
her,--mener du da, at fru Margit var tilsinds at give mig Signe
til hustru?

ERIK
(langtrukkent.)
Nej, med det gode blev det vel ikke, men--

KNUT.
Og med det onde gad jeg nødig gå frem. Gudmund er jo også min ven
fra gamle tider; og han kan gøre mig nytte.
(bestemt.)
Derfor bliver det, som jeg har sagt. Ikveld skal ingen her på
gården vide at Gudmund Alfsøn er fredløs;--imorgen får han se at
hjælpe sig selv.

ERIK.
Ja, men kongens lov?

KNUT.
Å, kongens lov! Du véd lige så godt som jeg, kongens lov agtes
ikke stort her inde i bygderne. Skulde kongens lov gælde, så
måtte mangen staut karl iblandt os bøde både for bruderov og
manddrab.--Kom nu her! Jeg gad vide, hvor Signe--?

(de går ud til højre.)

(Gudmund og Signe kommer nedover fodstien i baggrunden.)

SIGNE.
  Å tal! Bliv ved! Lad mig lytte dertil;
  det høres som det væneste strengespil.

GUDMUND.
  Signe, min fagre, min yndelige lilje!

SIGNE
(med glad og stille forundring.)
  Jeg--jeg er ham kær!

GUDMUND.
      Det er ingen som du.

SIGNE.
  Jeg skulde mægte at binde din vilje;
  jeg skulde mægte at fylde din hu!
  Å, tør jeg tro dig!

GUDMUND.
      Det tør du forsandt.
  Hør mig, Signe. Medens årene randt
  tænkte jeg trofast både vinter og sommer
  på eder to, mine fagreste blommer.
  Men jeg kunde ikke fuldt mine tanker forstå;--
  da jeg rejste, var du som alferne små,--
  som alferne små, der færdes i skove
  og lege som bedst, når vi drømme og sove.
  Men idag, da jeg stod i Solhaugs stue,
  da forstod jeg mig selv tilfulde,--
  forstod, at Margit var så stolt en frue,
  men du den allerdejligste blandt ungmøer hulde.

SIGNE,
(der kun halvt har lyttet til hans ord.)
  Jeg mindes, vi sad ved arnens glød
  en vinterkveld,--nu er det længe siden;--
  du sang for mig om den jomfru liden,
  som nøkken havde lokket ned i sit skød.
  Der glemte hun bort både fader og moder;
  der glemte hun bort både søster og broder;
  hun glemte bort både himmel og jord,
  hun glemte sin gud og hvert kristent ord.
  Men tæt under strande den smådreng stod;
  han var til sinde så mødig og mod;
  med kvide han slog sin harpes strenge,
  så vide det klang både lydt og længe.
  Den jomfru liden på tjernets bund
  vågned derved af sin tunge blund;
  nøkken måtte slippe hende ud af sit skød;
  mellem liljerne hen over vandet hun flød;--
  da kendte hun igen både himmel og jord,
  da fatted hun tilfulde både gud og hans ord.

GUDMUND.
  Signe, min dejligste blomme!

SIGNE.
      Som hun
  gik også jeg i en drømmende blund;
  de gådefulde ord, du ikveld har mig sagt
  om kærligheds magt, har mig frydelig vakt.
  Aldrig tyktes himlen mig før så blå,
  aldrig så fager den verden vide;
  mig tykkes, jeg kan fuglenes røst forstå,
  når jeg vandrer med dig under lide.

GUDMUND.
  Så mægtig er elskov;--i menneskets bryst
  vækker den tanker og længsel og lyst.--
  Men kom, lad os begge til din søster gå ind.

SIGNE
(undsélig.)
  Vil du sige hende--?

GUDMUND.
  Alt bør hun kende.

SIGNE
(som før.)
  Ak, gå da alene;--jeg véd det, min kind
  vil derinde af blusel brænde.

GUDMUND.
  Nu godt; jeg går.

SIGNE.
      Og jeg venter dig her;
(lytter mod højre.)
  eller bedre,--nede ved elven, der
  hører jeg Knut Gæsling; der er piger og svende.

GUDMUND.
  Der bier du?

SIGNE.
      Til du har talt med hende.

(Hun går ud til højre. Gudmund går ind i huset.)

(Margit kommer fra venstre bag ved huset.)

MARGIT.
  I stuen er både gammen og glæde;
  fruer og svende monne dansen træde.
  Det blev mig så lummert om pande og bryst;
  Gudmund var ikke derinde.
(ånder dybt.)
  Herude er det godt; her er det tyst,
  her svaler mig nattens vinde,
(grublende taushed.)
  Den hæslige tanke--; jeg kan ej forstå--;
  den følger mig, hvor jeg end monne gå.
  Flasken,--der rummer en gådefuld saft--?
  En dråbe deraf i min--uvens bæger,--
  så sagtelig sygner hans livsenskraft,
  og intet i verden ham hjælper og læger.
(atter taushed.)
  Vidste jeg, at Gudmund--; havde han mig kær,--
  da agted jeg lidet--
(Gudmund kommer ud gennem husdøren.)

GUDMUND.
      Margit, er du der?
  Hvi går du så alene? Jeg har søgt dig overalt.

MARGIT.
  Derinde er lummert, herude så svalt.
  Ser du, hvorlunde de tåger hvide
  sagtelig hen over myren glide?
  Her er ikke hverken mørkt eller lyst;
  det er midt imellem begge--
(hen for sig.)
      ret som i mit bryst.
(ser på ham.)
  Ej sandt,--når du færdes i slig en nat,
  du véd ikke selv hvordan det er fat;
  men du føler, der rører sig et lønligt liv
  i busk og i blad, i blomster og siv!
(med pludselig overgang.)
  Véd du, hvad jeg ønsker?

GUDMUND.
      Nu?

MARGIT.
          At jeg var
  huldren, som sidder i lien derinde.
  Hvor skulde jeg listigt min trolddom spinde!
  Tro mig--!

GUDMUND.
    Hvad fattes dig, Margit? Svar!

MARGIT
(uden at høre på ham.)
  Hvor skulde jeg kvæde, hvor skulde jeg klage!
  Klage og kvæde både nætter og dage!
(med stigende heftighed.)
  Hvor skulde jeg lokke den frejdige svend
  gennem lierne grønne til bergets kammer;--
  der kunde jeg glemme al verdens jammer;
  der kunde jeg brænde og leve med min ven!

GUDMUND.
  Margit! Margit!

MARGIT
(stedse voldsommere.)
      Ved midnatsstund
  sov vi i lien den sødeste blund;--
  og rammed mig døden, når solen randt,--
  hvor lystigt at dø på slig vis;--ej sandt?

GUDMUND.
  Du er syg!

MARGIT
(brister ud i latter.)
        Ha, ha, ha! Å, lad mig le!
  Lad mig le! Det gør mig så godt.

GUDMUND.
      Jeg kan se,
  du har endnu det samme ustyrlige sind,
  som fordum--

MARGIT
(pludselig alvorlig.)
      Du må ikke undres derover;
  det er kun ved midnat, når menneskene sover;
  om dagen er jeg så ræd som en hind.
  Og hvad er det vel mere? Mindes dig kun
  hine kvinder i fremmede lande,--hun,
  den fagre prinsesse;--se, _hun_ var vild;
  mod hende er jeg som lammet mild.
  At længes og hige hun voved ej blot;
  hun pønsed på dåd; og se _det_--

GUDMUND.
      Det er godt,
  du minder mig derom; jeg vil ikke længer
  gemme på det, jeg så lidet trænger.
(tager flasken frem.)

MARGIT.
  Flasken! Du mener--?

GUDMUND.
      Jeg gemte den, fordi
  jeg tænkte, med den at løse mig fri,
  hvis kongens mænd skulde komme mig nær.
  Men alt fra ikveld har den mistet sit værd;
  nu vil jeg stride med arm og med sværd,
  byde frænder og venner op til det sidste,
  for min frihed og livet at friste.
(vil kaste flasken imod et fjeldstykke.)

MARGIT
(griber hans arm.)
  Nej vent! Lad mig få den. Se så!

GUDMUND.
      Du vil--?

MARGIT.
  Skænke den til nøkken dernede.
  Han har mig så tidt forlystet med sit spil
  og sunget mig mangt underligt kvæde.
  Giv hid.
(tager flasken ud af hans hånd.)
      Der er den!
(lader som om hun kasted den i elven.)

GUDMUND
(går mod højre og ser ned i dybet.)
          Kasted du den ud?

MARGIT
(idet hun skjuler flasken.)
  Ja visst; du så jo--
(hvisker, går hen imod huset.)
      Nu hjælpe mig gud!
  Nu må det briste eller bære!
(højere.)
  Hør, Gudmund!

GUDMUND
(nærmer sig.)
      Hvad vil du?

MARGIT.
          _Et_ må du mig lære;
  du må tyde mig grant det gamle kvæde,
  som er gjort om kirken dernede.
  Det var sig en frue og dertil en svend;
  alt så havde de hinanden kær.
  Den dag de bar hende til jorden hen,
  han blødede ved sit sværd.
  Hun jordedes syd under kirkevæg,
  han stædtes til mulde i nord;--
  der trivedes fordum hverken siljer eller hæg
  alt i den viede jord;--
  men næste vår på de grave to
  der vokste de fagreste liljeblommer;
  over kirketaget så monne de gro
  og grønnes tilhobe både vinter og sommer.
  Kan du tyde mig det kvæde?

GUDMUND
(ser forskende på hende.)
   Jeg véd ikke ret--

MARGIT.
  Vel sandt, det kan tydes på mange sæt;
  men jeg tror nu den retteste mening er:
  kirken kan ej skille to, som har hinanden kær.

GUDMUND
(sagte.)
  Alle helgener, dersom--! Da er det på tide,
  at hun får det hele at vide.
(højt.)
  Svar mig, Margit,--vil du mit held?

MARGIT
(glad, bevæget.)
  Om jeg vil!

GUDMUND.
      Ja, jeg mener--

MARGIT.
          Sig frem!

GUDMUND.
              Nu vel.
  Du kunde gøre mig så rig og så fro--

MARGIT
(frembrydende.)
  Gudmund!

GUDMUND.
      Hør mig; jeg vil dig fortro--

(Han standser pludselig. Stemmer og latter høres henne ved
elvebredden.)

(Signe og nogle unge piger kommer fra højre.
Knut, Erik og flere yngre mænd er i følge med dem.)

KNUT
(endnu i frastand.)
Gudmund Alfsøn! Vent; jeg må tale et ord med dig.

(Han bliver stående i samtale med Erik.
De øvrige fremmede går imidlertid ind i huset.)

MARGIT
(for sig selv.)
Gøre ham så rig og fro--! Hvad kan han andet mene, end--!
(halvhøjt.)
Signe,--kære, kære søster!

(Hun griber Signe om livet og går samtalende med hende op
mod baggrunden.)

GUDMUND
(sagte, idet han følger dem med øjnene.)
Ja, sådan er det rådeligst. Både Signe og jeg må fra Solhaug.
Knut Gæsling har jo vist sig som min ven; han hjælper mig nok.

KNUT
(sagte til Erik.)
Jo, jo, siger jeg; Gudmund er hendes frænde; han kan bedst tale
min sag.

ERIK.
Nå, som du vil da.
(han går ind i huset.)

KNUT
(kommer nærmere.)
Hør, Gudmund.--

GUDMUND
(smilende.)
Kommer du for at sige mig, at du ikke længer tør lade mig gå fri?

KNUT.
Tør? Vær du rolig for det; Knut Gæsling tør alt, hvad han vil.
Nej, det er noget andet.--Du véd jo, jeg gælder her i bygden for
en vild, ustyrlig karl--

GUDMUND.
Ja, og hvis ikke rygtet lyver, så--

KNUT.
Å nej, mangt og meget kan jo være sandt nok. Men nu skal du
høre--
(de går i samtale opover mod baggrunden.)

SIGNE
(til Margit, idet de kommer nedover ved huset.)
Jeg forstår dig ikke. Du taler, som om en uventet lykke var
bleven dig til del. Hvad er det vel, du mener?

MARGIT.
Signe,--du er et barn endnu; du véd ikke hvad det vil sige at
færdes i en evig rædsel for at--.
(pludselig afbrydende.)
Tænk dig, Signe, at måtte visne og dø uden at have levet!

SIGNE
(ser forundret og hovedrystende på hende.)
Nej men, Margit--?

MARGIT.
Ja, ja, du fatter det ikke; lige godt--

(de går samtalende opover igen.)

(Gudmund og Knut kommer nedover på den anden side.)

GUDMUND.
Nu, hvis det er sådan fat,--dersom dette vilde liv ikke huger dig
længer, så vil jeg skænke dig det bedste råd, som nogen ven har i
eje; fæst dig en ærbar ungmø til hustru.

KNUT.
Se, se. Og hvis jeg nu sagde dig, at det er lige det samme, jeg
har tænkt på?

GUDMUND.
Held og lykke da, Knut Gæsling! Og nu må du vide, at også jeg--

KNUT.
Du? Går du også med slige tanker?

GUDMUND.
Ja vel gør jeg;--men kongens vrede--; jeg er jo en fredløs mand--

KNUT.
Ej, det skal du lidet agte. Der er jo ingen her, uden fru Margit,
som véd besked om det endnu; og så længe jeg er din ven, så har
du en, du fuldt kan lide på. Hør nu bare--

(han fortsætter hviskende, idet de igen går opover.)

SIGNE
(idet hun og Margit atter kommer tilbage.)
Men så sig mig da, Margit--!

MARGIT.
Mere tør jeg ikke sige dig.

SIGNE Da vil jeg være ærligere mod dig. Men svar mig først
på ét.
(undsélig, nølende.)
Er der--er der ingen, som har sagt dig noget om mig?

MARGIT.
Om dig? Nej; hvad skulde det være?

SIGNE
(som før; ser ned for sig.)
Du spurgte mig imorges: hvis en bejler red sig hid--?

MARGIT.
Det er sandt.
(sagte.)
Knut Gæsling--; skulde han allerede--?
(spændt, til Signe.)
Nu? Og så?

SIGNE
(sagte, jublende.)
Bejleren er kommen! Han er kommen, Margit! Dengang vidste jeg
ikke, hvem du mente; men nu--!

MARGIT.
Og hvad har du svaret ham?

SIGNE.
Å, det véd jeg ikke.
(slår armene om hendes hals.)
Men verden tykkes mig så fager og rig fra den stund, han sagde
mig, at han havde mig kær.

MARGIT.
Men, Signe, Signe; jeg fatter ikke, at du så snart--! Du har jo
neppe kendt ham før idag.

SIGNE.
Å, jeg forstår mig endnu så lidet på kærlighed; men det véd jeg,
sandt er det, som der står i visen:
  den spirer så let; i den flygtigste stund
  fæster den rødder i hjertets grund--

MARGIT.
Lad så være. Og når så er, da har jeg ikke længer nødig at dølge
noget for dig. Ah--

(Hun stanser pludselig, da hun ser Knut og Gudmund
komme nærmere.)

KNUT
(fornøjet.)
Se, det må jeg vel lide, Gudmund. Her er min hånd.

MARGIT
(sagte.)
Hvad er det?

GUDMUND
(til Knut.)
Og her er min.
(de ryster hinandens hænder.)

KNUT.
Men nu vil vi også nævne, begge to, hvem det er--

GUDMUND.
Godt. Her på Solhaug, mellem alle de fagre kvinder, har jeg
fundet den, som--

KNUT.
Jeg lige så. Og jeg fører hende herfra endnu inat, hvis det gøres
behov.

MARGIT,
(der ubemærket har nærmet sig.)
Alle helgener!

GUDMUND
(nikker til Knut.)
Det samme er også min agt.

SIGNE,
(der ligeledes har lyttet.)
Gudmund!

GUDMUND og KNUT
(hviskende til hinanden, idet de begge peger på Signe.)
Der er er hun.

GUDMUND
(studsende.)
Ja, min.

KNUT
(ligeså.)
Nej, min!

MARGIT
(sagte, halvt forvildet.)
Signe!

GUDMUND
(som før, til Knut.)
Hvad mener du med det?

KNUT.
Det er jo Signe, som jeg vil--

GUDMUND.
Signe! Signe er min fæstemø for gud.

MARGIT
(med et skrig.)
Hende var det! Nej,--nej!

GUDMUND
(sagte, idet han ser hende.)
Margit! Hun har hørt alt.

KNUT.
Ej, ej; er det sådan fat? Hør, fru Margit, I har ikke nødig at
lade så forundret; jeg skønner nu det hele.

MARGIT
(til Signe.)
Men du sagde jo nys--?
(fatter pludselig sammenhængen.)
Gudmund var det, du mente!

SIGNE
(forundret.)
Ja, vidste du ikke det! Men hvad fattes dig, Margit?

MARGIT
(med næsten toneløs stemme.)
Å intet, intet.

KNUT
(til Margit.)
Og imorges, da I fik mit ord på, at jeg ingen ufred skulde yppe
her ikveld,--I har da vidst, at Gudmund Alfsøn var i vente. Ha,
ha, bild jer aldrig ind, at I kan drive gæk med Knut Gæsling!
Signe er bleven mig kær. Endnu før middag var det bare mit
ubesindige løfte, som drev mig til at bejle efter hende; men
nu--

SIGNE
(til Margit.)
Han? _Det_ var bejleren, du tænkte på?

MARGIT.
Stille, stille!

KNUT
(hårdt og bestemt.)
Fru Margit,--I er hendes ældre søster; et svar skal I give mig.

MARGIT
(kæmpende med sig selv.)
Signe har alt kåret sin brudgom;--jeg kan intet svare.

KNUT.
Det er godt; så har jeg ikke mere at gøre på Solhaug. Men efter
midnat,--mærk jer det,--da er dagen til ende; da tør I nok få se
mig igen, og så får lykken råde for, hvem der skal føre Signe fra
gården, Gudmund eller jeg.

GUDMUND.
Ja, prøv du kun; det skal koste dig så blodig en pande!

SIGNE
(angst.)
Gudmund! For alle helgener--!

KNUT.
Vær spag; vær bare spag, Gudmund Alfsøn! Før solen rinder skal du
være i min magt. Og hun,--din fæstemø--.
(går hen til døren, vinker og råber dæmpet.)
Erik! Erik, kom her! Afsted til vore frænder!
(truende, mens Erik viser sig i døren.)
Ja, ve jer alle, når jeg kommer igen!
(Han og Erik går ud til venstre i baggrunden.)

SIGNE
(sagte til Gudmund.)
Å, men så sig mig, hvad skal alt dette betyde?

GUDMUND
(hviskende.)
Vi må begge rejse fra Solhaug endnu inat.

SIGNE.
Gud stå mig bi,--du vil--!

GUDMUND.
Tal ikke om det! Ikke et ord til noget menneske; ikke engang til
din søster.

MARGIT
(hen for sig.)
Hende,--hende er det! Hende, som han knapt har tænkt på før
ikveld. Havde jeg været fri, så véd jeg nok hvem han havde
kåret.--Ja, fri!

(Bengt og gæsterne, mænd og kvinder, kommer
ud fra huset.)

UNGE PIGER og SVENDE
(synger.)

    Herude, herude skal gildet stå,
  alt mens de fugle blunde,
  hvor lystigt at lege mellem blomster små
      i birkelunde.

    Herude, herude skal lyst og skemt
  lyde fra alle munde,
  al kvide må ende, når fedlen er stemt
      i birkelunde.

BENGT.
Se, sådan skal det være! Det må jeg lide! Jeg er lystig, og min
hustru ligervis; og derfor skal I være lystige alle sammen.

EN AF GÆSTERNE.
Ja, lad os nu få en stevkamp!

MANGE
(råber.)
Ja, ja, en stevkamp!

EN ANDEN GÆST.
Nej, lad være med det; det vækker bare ufred i laget.
(med dæmpet stemme.)
I drages vel til minde, at Knut Gæsling er på gården ikveld.

FLERE
(hviskende mellem hverandre.)
Ja, ja, det er sandt. I mindes sidst, da han--. Det er bedst at
vogte sig.

EN GAMMEL MAND.
Men I, fru Margit--; jeg véd, eders slægt var altid sagnkyndig,
og I selv kunde mange vakre eventyr, alt imens I var barn.

MARGIT.
Ak, jeg har glemt dem alle tilhobe. Men spørg Gudmund Alfsøn, min
frænde; han kender et eventyr, som er lystigt nok.

GUDMUND
(dæmpet, bedende.)
Margit--!

MARGIT.
Ej, hvilket klageligt ansigt du sætter op! Vær lystig, Gudmund!
Vær lystig! Ja, ja, det falder dig ikke så let, kan jeg tro.
(leende, til gæsterne.)
Han har set huldren ikveld. Hun vilde forlokke ham; men Gudmund
er en trofast svend.
(vender sig atter til Gudmund.)
Nu ja, eventyret er ikke endt endnu. Når du fører din hjertenskær
over hej og gennem skoge, så vend dig aldrig om; se dig aldrig
tilbage;--huldren sidder bag hver en busk og ler; og til slut--
(med dæmpet stemme, idet hun træder tæt hen til ham:) kommer du
dog ikke længer end hun vil.
(hun går over mod højre.)

SIGNE
(sagte.)
Å gud, å gud!

BENGT
(går fornøjet om mellem gæsterne.)
Ha, ha, ha! Fru Margit véd at sætte det sammen! Når hun først
vil, så gør hun det meget bedre end jeg.

GUDMUND
(for sig selv.)
Hun truer; jeg må rive det sidste håb fra hende; før bliver hun
ikke rolig tilsinds.
(vender sig til de fremmede.)
Jeg kender et lidet kvæde. Hvis det lyster eder at høre, så--

FLERE AF GÆSTERNE.
Tak, tak, Gudmund Alfsøn!

(Man slutter sig om ham, nogle siddende, andre stående.
Margit læner sig til et træ foran til højre. Signe
står til venstre nær ved huset.)

GUDMUND
(synger.)

  Jeg red mig udi lunde,
  jeg sejled over sjø;
  det var sig i mit væne hjem,
  der fæsted jeg min mø.

  Det var den alfekvinde,
  hun er så led og gram:
  ret aldrig skal den jomfru skær
  til kirken følge ham.

  Hør mig, du alfekvinde,
  lad fare det besvær;
  to hjerter kan ej skilles ad,
  som har hinanden kær!

EN GAMMEL MAND.
Det er et vakkert kvæde. Se, hvor de unge svende skotter did hen.
(peger mod pigerne.)
Ja, ja, hver har vel sin, kan jeg tro.

BENGT
(gør miner til Margit.)
Ja, jeg har min, det véd jeg visst. Ha-ha-ha!

MARGIT
(sagte, bævende.)
Å, at måtte lide al den spot og spe! Nej, nej; nu må den sidste
redning fristes.

BENGT.
Hvad fattes dig? Mig tykkes, du er så bleg.

MARGIT.
Det går snart over.
(vender sig til gæsterne.)
Det bæres mig for, som jeg nys sagde, jeg havde glemt alle mine
eventyr. Men jeg tror dog, jeg mindes ét.

BENGT.
Ret så, min hustru! Kom med det.

UNGE PIGER
(bedende.)
Ja, fortæl, fortæl, fru Margit!

MARGIT.
Næsten er jeg bange for, det vil lidet huge jer; men det får nu
være.

GUDMUND
(sagte.)
Alle helgener, hun vil da vel ikke--!

MARGIT.
  Det var sig en ungmø fager og fin,
  hun sad i sin faders gård;
  hun sømmed i silke, hun sømmed i lin;--
  så lidet den gammen forslår.
  Hun sad så ene med sorrig og gru;
  der var tomt i hal og i stue;
  den jomfru liden var stolt i hu,
  hende lysted at vorde en adelsfrue.--
  Det var sig bergkongen, red han fra nord,
  kom han til gårde med guld og med svende;
  tredje dags natten hjemad han fór
  alt med sin brud,--med hende.
  I berget sad hun hel mangen sommer,
  af guldhorn kunde hun mjøden tømme,
  i dalen trives de yndigste blommer,--
  hun sanked dem kun i drømme.--
  Det var sig den ungersvend bold og god;
  vel kunde han lege på gyldne strenge;
  det klang til bergets inderste rod,
  hvor hun havde siddet så længe.
  Så underlig blev hun tilsinde derved;--
  op sprang fjeldets port som en bue;
  over dalene lå gud faders fred,
  og al den herlighed kunde hun skue.
  Det var som om nu, for første gang,
  hun var vækket til liv ved harpeklang,
  som om hun først nu forstod at finde
  den rigdom, verden slutter inde.
  Og vel må I vide, hver og en,
  at den, som er fængslet til fjeldets sten,
  kan løses så let ved harpeleg!
  Han så hende bunden, hørte hun skreg,--
  men han slængte sin harpe bort i en vrå,
  hejsede silkesejlet i rå,
  stævnede over den salte sjø
  til fremmede lande med sin fæstemø.
(i stigende lidenskab.)
  Du legte så fagert på strengenes guld!
  thi svulmer min barm så kæk og fuld!
  Jeg må ud, jeg må ud i de grønne dale!
  Jeg dør herinde i fjeldets sale!
  Han håner mig kun! Han favner sin mø
  og stævner over den salte sjø!
(skriger.)
  Med mig er det ude; berget er lukket!
  Solen lyser ikke mere; alle stjerner er slukket.
(hun vakler og segner afmægtig over mod en træstamme.)

SIGNE
(grædende, er ilet til og opfanger hende i sine arme.)

GUDMUND
(på samme tid, støtter hende.)
Hjælp, hjælp; hun dør!

(Bengt og gæsterne stimler under forskrækkede udråb
sammen om dem.)




TREDJE AKT.


(Stuen på Solhaug ligesom før, men nu i uorden efter gildet. Det
er fremdeles nat; en mild dæmring er udbredt over værelset og
over landskabet udenfor.)

(Bengt står i den åbne svalgang med en ølbolle i hånden.
En flok gæster er ifærd med at forlade gården. Inde i
stuen går en pige og rydder op.)

BENGT
(råber til de bortdragende.)
Guds fred da, og vel mødt igen på Solhaug! I kunde ellers gerne
blevet her og sovet ud, I, ligeså vel som de andre. Nå ja, ja--;
nej vent; jeg følger med til ledet; jeg må drikke jer til endnu
en gang.

GÆSTERNE
(synger i frastand.)

  Guds fred og farvel til hver og en,
  som har på gården hjemme!
  Nu går vor sti over stok og sten;--
  frisk op; du må fedlen stemme!
    Med dans og med sang
  skal vi korte den vej så tung og lang.
    Hej, lystig afsted!

(Sangen taber sig mere og mere i det fjerne.)

(Margit kommer ind i stuen gennem døren til venstre.)

PIGEN.
Krist fri mig, min frue, er I ståt op?

MARGIT.
Jeg er frisk og vel; du kan gå ned og sove. Vent; sig mig, er
alle gæsterne borte?

PIGEN.
Nej, ikke alle; en del bliver til udover dagen; de sover visst
allerede.

MARGIT.
Og Gudmund Alfsøn--?

PIGEN.
Han sover nok også.
(peger mod højre.)
For lidt siden gik han ind i sit kammer, der, lige over gangen.

MARGIT.
Godt; du kan gå.
(Pigen går ud til venstre.)

(Margit går langsomt hen over gulvet, sætter sig ved
bordet til højre og ser ud mod det åbne vindu.)

MARGIT.
  Imorgen så drager vel Gudmund herfra,
  han drager vel ud i den verden vide;
  jeg sidder igen med min husbond, og _da_--;
  mig vil det gå som blomsterne små,
  som den fattige urt, som det knækkede strå,--
  jeg har kun at visne og lide.
(kort ophold; hun læner sig i stolen.)
  Jeg hørte en gang om et blindfødt barn,
  som voksede op i leg og i glæde;
  moderen spandt et trolddoms-garn,
  som mægtede lys over øjet at sprede.
  Og barnet skued med undrende lyst
  over berg og sjø, over dal og kyst.
  Da svigted de koglende kunster brat,
  og barnet gik atter i mulm og nat;
  det var forbi med gammen og lege;
  af savn og længsel blev kinderne blege;
  det sygnede hen og leved alle dage
  i en evig, en unævnelig klage.--
  Ak, også mine øjne var blinde
  for sommerens liv og for lysets skær--
(hun springer op.)
  Men _nu_--! Og så stænges i buret inde!
  Nej, nej, min ungdom er mere værd.
  Tre år af mit liv har jeg ofret ham,
  min husbond; men nu må det briste.
  Mægted jeg længere sligt at friste,
  måtte jeg være som duen tam.
  Her kedes jeg tildøde af smålig kiv;
  gennem verden går der et bølgende liv;--
  Gudmund vil jeg følge med skjold og med bue,
  dele hans fryd og mildne hans kummer,
  vogte hans fjed og værge hans slummer;
  alt folket skal undrende stå, når de skue
  den bolde ridder og Margit, hans viv.--
  Hans viv!
(slår hænderne sammen.)
      Å herre, tilgiv, tilgiv;
  jeg véd ikke selv, hvad jeg taler.
  Send mig din fred, som læger og svaler.
(går en stund i grublende taushed.)
  Signe, min søster--? Hende jeg skulde
  lægge før tiden i mulde?
  Og dog--? Hvem véd? Hun er ung endnu;
  hun bærer ham vel ikke så dybt i sin hu.
(atter taushed; hun tager den lille flaske frem, ser længe på den
og siger sagte:)
  i denne flaske--; med den jeg kunde--;
  så måtte min husbond for evig blunde.
(i skræk.)
  Nej, nej, den skal kastes på elvens bund!
(vil kaste den ud af vinduet, men stanser.)
  Og dog,--jeg kunde i denne stund--.
(hvisker med et blandet udtryk af gysen og henrykkelse.)
  Hvad for en fristende, koglende magt
  er der dog ikke i synden lagt!
  Mig tykkes, den lykke vinder i pris,
  som må købes med blod, med min sjæls forlis.

(Bengt, med den tomme ølbolle i hånden, kommer ind fra
svalgangen; hans ansigt blusser; han går med usikre skridt.)

BENGT
(slænger bollen på bordet til venstre.)
Se så; det var et gilde, som vil spørges ud over alle bygder.
(får øje på Margit.)
Nå, er du der? Du er kommen dig igen. Det må jeg lide.

MARGIT,
(der imidlertid har gemt flasken.)
Er porten lukket?

BENGT
(setter sig ved bordet til venstre.)
Jeg har sørget for alting. Jeg fulgte de sidste gæster ned til
ledet. Men hvor blev Knut Gæsling af ikveld?--Lad mig få mjød,
Margit! Jeg er tørstig. Fyld mig bægeret der.

(Margit henter en mjødkande fra et skab og skænker i
bægeret, der står foran ham på bordet.)

MARGIT
(går med kanden over til højre.)
Du spurgte om Knut Gæsling.

BENGT.
Ja visst gjorde jeg. Den praler,--den storskryder! Jeg mindes
nok, at han trued mig igår morges.

MARGIT
(sætter kanden på bordet til højre.)
Han brugte værre ord inat, da han rejste.

BENGT.
Gjorde han? Det er godt. Jeg vil slå ham ihjel.

MARGIT
(smiler foragteligt.)
Hm--

BENGT.
Jeg vil slå ham ihjel, siger jeg! Jeg er ikke ræd for at møde ti
slige karle som han. Ude på stabburet hænger min farfaders økse;
skaftet er indlagt med sølv, og når jeg kommer med _den_,
så--!
(slår i bordet og drikker.)
Imorgen ruster jeg mig; jeg drager ud med alle mine mænd og slår
Knut Gæsling ihjel.
(han drikker tilbunds.)

MARGIT
(sagte.)
Å, at måtte leve her med ham!
(hun vil gå.)

BENGT.
Margit, kom her! Fyld mig mit bæger igen.
(hun nærmer sig; han drager hende ned på sit knæ.)
Ha-ha-ha; du er vakker, Margit! Jeg holder af dig.

MARGIT
(river sig løs.)
Slip mig!
(hun går med bægeret over til højre.)

BENGT.
Du er ikke føjelig ikveld. Ha-ha-ha; du mener det vel ikke så
ilde.

MARGIT
(sagte idet hun skænker i bægeret.)
Var det så sandt det sidste bæger jeg skænkte for dig.
(hun lader bægeret blive stående og vil gå ud til venstre.)

BENGT.
Hør du, Margit. En ting kan du takke himlen for, og det er, at
jeg tog dig tilægte, før Gudmund Alfsøn kom igen.

MARGIT
(stanser ved døren.)
Hvorfor det?

BENGT.
Jo, for hele hans eje er ikke tiende delen så stort som mit. Og
det er jeg sikker på, at han havde bejlet efter dig, ifald du
ikke havde været frue på Solhaug.

MARGIT
(kommer nærmere; skotter til bægeret.)
Tror du?

BENGT.
Jeg tør sværge på det, Margit. Bengt Gautesøn har to kloge øjne i
panden. Men nu kan han jo tage Signe.

MARGIT.
Og du tænker, han vil--?

BENGT.
Tage hende? Å ja, siden han ikke kan få dig. Men havde du været
fri, så--. Ha-ha-ha, Gudmund er ligesom de andre; han misunder
mig, at jeg er din husbond. Det er derfor, jeg kan så godt lide
dig, Margit.--Hid med bægeret! Fuldt til randen!

MARGIT
(går modstræbende over til højre.)
Ret nu skal du få det.

BENGT.
Knut Gæsling bejlede jo også efter Signe; men ham vil jeg slå
ihjel. Gudmund er en hæderlig karl; han skal få hende. Tænk dig,
Margit, hvor godt vi skal leve sammen som grander. Så drager vi
på gæsteri til hinanden, og så sidder vi, så lang dagen er, hver
med sin hustru på skødet, og drikker og snakker sammen om løst og
fast.

MARGIT
(røber en stedse stigende sjælekamp; uvilkårlig har hun taget
flasken frem, medens hun siger:)
Ja vel; ja vel.

BENGT.
Ha-ha-ha; i førstningen, tænker jeg, Gudmund vil se lidt umildt
til mig, når jeg favner dig; men sligt forvinder han snart, kan
jeg tro.

MARGIT
(sagte.)
Dette er mere end et menneske kan bære!
(hælder indholdet af flasken i bægeret, går hen til vinduet,
kaster den ud og siger uden at se på ham:)
Dit bæger er fuldt.

BENGT.
Så hid med det!

MARGIT
(kæmper i angst og tvil; endelig siger hun:)
Drik ikke mere inat!

BENGT
(leende, idet han læner sig bagover i stolen.)
Nå; venter du kanske på mig?
(blinker til hende.)
Gå du bare; jeg kommer snart efter.

MARGIT
(pludselig bestemt.)
Dit bæger er fuldt.
(peger.)
Der står det.

(hun går hurtig ud til venstre.)

BENGT
(rejser sig.)
Jeg kan godt lide hende. Det angrer mig ikke, at jeg tog hende
til ægte, skønt hun ikke ejed mere arvegods, end bægeret der og
de søljer, hun stod brud med.

(han går til bordet ved vinduet og tager bægeret.)

(En huskarl kommer ilsomt og forskrekket ind fra
baggrunden.)

HUSKARLEN
(råber.)
Herr Bengt, herr Bengt, I skynde jer ud det rappeste I kan! Knut
Gæsling stævner med et væbnet følge op mod gården.

BENGT
(sætter bægeret ned.)
Knut Gæsling? Hvem siger det?

HUSKARLEN.
Nogle af eders gæster så ham nede på vejen, og så løb de ilsomt
tilbage for at vare jer ad.

BENGT.
Godt, så skal jeg da også--! Hent mig min farfaders økse!

(han og huskarlen går ud i baggrunden.)

(Lidt efter kommer Gudmund og Signe sagte og
varsomt ind gennem døren til højre.)

SIGNE
(dæmpet.)
  Det må da så være!

GUDMUND
(ligeså.)
      Den yderste nød
  tvinger os.

SIGNE.
      Ak, at drage
  som flygtning fra bygden, hvor jeg er født--!
(tørrer øjnene.)
  Og dog, jeg vil ikke klage;
  det er jo for din skyld, jeg drager afsted.
  Gudmund, havde du kongens fred,
  jeg blev hos min søster.

GUDMUND.
      Og næste dag
  så kom Knut Gæsling med sværd og bue,
  og løfted dig op på gangerens bag,
  og gjorde dig til sin frue.

SIGNE.
  Å, lad os flygte! Men hvor går vi hen?

GUDMUND.
  Ude ved fjorden har jeg en ven;
  han skaffer os et skib. Over salte vande
  sejle vi ned til de danske strande.
  Der, kan du tro, det er dejligt at bo;
  der vil du finde det fagert at bygge;
  der monne de væneste blomster gro
  alt under bøgenes skygge.

SIGNE
(brister i gråd)
  Min arme søster,--far vel, far vel!
  Som en moder har du mig vogtet og fredet,
  har ledet min fod, har til himlen bedet
  den frommeste bøn for mit held.--
  Se, Gudmund,--lad os i dette bæger
  drikke hende til; lad os ønske, at snart
  hendes sind må igen vorde frejdigt og klart,
  og at gud hendes kvide læger.
(hun tager bægeret.)

GUDMUND.
  Det vil vi; vi drikke tilbunds for hende.
(studsende.)
  Nej stans!
(tager bægeret fra hende.)
      Dette bæger skulde jeg kende.

SIGNE.
  Det er Margits bæger.

GUDMUND
(ser nøje på det.)
      Ved himlen,--ja,
  nu mindes jeg--. Dengang jeg drog herfra
  monne mosten i bægeret gløde;
  hun drak mig til på et frydeligt møde;
  men det blev hende selv til sorg og nød.
  Nej, Signe, drik aldrig most eller mjød
  af dette bæger.
(slår indholdet ud af vinduet.)
      Vi må afsted.

(Larm og råb udenfor i baggrunden.)

SIGNE.
  Hys!--Gudmund, jeg hører stemmer og fjed!

GUDMUND
(lyttende.)
  Knut Gæslings røst!

SIGNE.
      Å, frels os, gud!

GUDMUND
(stiller sig foran hende.)
  Frygt ikke; vel skal jeg værge min brud.

(Margit kommer ilsomt fra venstre.)

MARGIT
(lyttende til larmen.)
Hvad gælder det? Er min husbond--?

GUDMUND og SIGNE.
Margit!

MARGIT
(får øje på dem.)
Gudmund! Og Signe! Er I her?

SIGNE
(imod hende.)
Margit,--kære søster!

MARGIT
(forfærdet, idet hun bemærker bægeret, som Gudmund har beholdt i
hånden.)
Bægeret! Hvem har tømt det?

GUDMUND
(forvirret.)
Tømt--? Jeg og Signe, vi vilde--

MARGIT
(skriger.)
Nåde, nåde! Hjælp! De dør!

GUDMUND
(sætter bægeret fra sig.)
Margit--!

SIGNE.
Å gud, hvad fejler dig!

MARGIT
(mod baggrunden.)
Hjælp, hjælp! Vil da ingen hjælpe!

(En huskarl kommer skyndsomt fra svalgangen.)

HUSKARLEN
(råber forskrækket:)
Fru Margit! Eders husbond--!

MARGIT.
Han! Har også han drukket--?

GUDMUND
(sagte.)
Ah, nu fatter jeg--

HUSKARLEN.
Knut Gæsling har fældet ham!

SIGNE.
Fældet!

GUDMUND,
(drager sværdet.)
Endnu ikke, vil jeg håbe.
(hvisker til Margit.)
Vær rolig; ingen har drukket af bægeret der.

MARGIT.
Da priset være gud, som frelste os alle!

(hun synker ned i en stol til venstre. Gudmund vil ile ud
i baggrunden.)

EN ANDEN HUSKARL
(i døren, stanser ham.)
I kommer for sent. Herr Bengt er død.

GUDMUND.
Altså dog fældet.

HUSKARLEN.
Gæsterne og eders folk har fat bugt med voldsmændene. Knut
Gæsling og hans mænd er bundne. Der kommer de.

(Gudmunds svende, gæster og huskarle fører
Knut Gæsling, Erik fra Hægge og flere af Knuts
mænd bundne mellem sig.)

KNUT
(bleg og stille.)
Manddraber, Gudmund. Hvad siger du til det?

GUDMUND.
Knut, Knut, hvad har du gjort?

ERIK.
Det var en vådesgerning, det kan jeg sværge på.

KNUT.
Han løb imod mig med løftet økse; jeg vilde værge for mig og så
hug jeg uforvarende til.

ERIK.
Her er mange, som så på det.

KNUT.
Fru Margit, kræv hvad bod I vil; jeg er rede til at betale den.

MARGIT.
Jeg kræver intet. Gud må dømme os alle. Dog jo,--ét kræver jeg;
lad fare eders onde anslag imod min søster.

KNUT.
Aldrig skal jeg mere prøve på at løse mit usalige løfte. Tro mig,
jeg skal bedre mig. Bare jeg ikke får lide en uhæderlig straf for
min gerning.
(til Gudmund.)
Skulde du komme til ære og værdighed igen, så tal godt for mig
hos kongen.

GUDMUND.
Jeg? Endnu før dagen er omme, må jeg ud af landet.

(Studsen blandt gæsterne; Erik forklarer dem hviskende
sammenhængen.)

MARGIT
(til Gudmund.)
Du rejser? Og Signe vil følge dig?

SIGNE
(bedende.)
Margit!

MARGIT.
Lykke være med jer begge!

SIGNE
(om hendes hals.)
Kære søster!

GUDMUND.
Tak, Margit. Og nu farvel,
(lyttende.)
Hys; jeg hører
hovslag i gården.

SIGNE
(angst.)
Der kommer fremmede folk!

EN HUSKARL
(i døren i baggrunden.)
Kongens mænd står udenfor. De søger Gudmund Alfsøn.

SIGNE.
Å, herre i himlen!

MARGIT
(farer op i skræk.)
Kongens mænd!

GUDMUND.
Så er alt forbi! Å, Signe, at miste dig nu,--det var det
tungeste, jeg kunde friste.

KNUT.
Nej, Gudmund, dyrt skal du sælge livet; løs os; vi er alle rede
til at slå for dig.

ERIK
(ser ud.)
Det nytter ikke; de er os for mandstærke.

SIGNE.
De kommer her ind! Å Gudmund, Gudmund!

(Kongens sendebud med følge kommer ind fra
baggrunden.)

SENDEBUDET.
I kongens navn og ærend søger jeg eder, Gudmund Alfsøn.

GUDMUND.
Godt. Men jeg er skyldfri, det sværger jeg højt og dyrt!

SENDEBUDET.
Det véd vi alle.

GUDMUND.
Hvorledes?

(Bevægelse blandt de forsamlede.)

SENDEBUDET.
Jeg har befaling at byde eder til gæst i kongens gård. Han
skænker eder sit venskab som før, og rige forleninger dertil.

GUDMUND.
Signe!

SIGNE.
Gudmund!

GUDMUND.
Men så sig mig da--?

SENDEBUDET.
Eders avindsmand, kansleren Audun Hugleiksøn er falden.

GUDMUND.
Kansleren!

GÆSTERNE
(halvhøjt, til hverandre.)
Falden!

SENDEBUDET.
For tre dage siden mistede han hovedet i Bergen.
(med dæmpet stemme.)
Han havde krænket Norges dronning.

MARGIT.
(går hen mellem Gudmund og Signe.)
  Så følger straffen i brødens fjed!
  Skærmende engle, fromme og milde,
  har nådigt skuet inat til mig ned
  og reddet mig før det var for silde.
  Nu véd jeg, at livet vil mere sige
  end jordens gammen, end verdens rige.
  Jeg har følt den anger, den rædsel vild,
  som kommer, når sjælen er sat på spil.--
  Til den hellige Sunnives kloster jeg går--.
(da Gudmund og Signe vil tale.)
  Stille! At rokke mig intet formår.
(lægger deres hænder sammen.)
  Gudmund,--før hende hjem som brud.
  Eders pagt er from; den skærmes af gud!
(Hun vinker til afsked og går mod venstre. Gudmund og Signe vil
følge hende. Margit stanser dem med en afværgende bevægelse, går
ud og lukker døren efter sig. I samme øjeblik står solen op og
kaster sit skær ind i stuen.)

GUDMUND.
  Signe,--min viv!--Se, dagen rinder;
  det er vor unge kærligheds dag!

SIGNE.
  Mine bedste drømme, mine fagreste minder
  skylder jeg dig og din harpes slag.
  Min ædle sanger,--i sorrig og lyst
  slå kun din harpe, som bedst du lærte;
  tro mig, der er strenge dybt i mit bryst,
  som skal svare dig i fryd og i smerte.

KORSANG
(af mænd og kvinder.)
  Over jorden vogter lysets øje,
  værner kærligt om den frommes fjed,
  sender trøstens milde stråler ned;--
  lovet være herren i det høje!
